პოსტმოდერნისტი სერბი მწერლის მილორად პავიჩის მოცემული ესსე წარმოადგენს თვისით ადამიანური საქმიანობების,
ლიტერატურაში თაობების, ავტორების და ზოგადად ადამიანური ტიპაჟების კლასიფიკაციას.
გაზომვის კრიტერიუმად აღებული ათონის მთაზე მოღვაწე ბერების ორი ორდენი ,,კინოვიტები“ და ,,იდიორიტმიკოსები“ აქ არაა კონფესიონალური მნიშვნელობით ნახმარი,
თუმცა ათონის მთაზე მწერლის ყოფნის შედეგად გაკეთებული ექსკურსი, ძალზედ შთამბეჭდავია.
ესსე სოციოლოგიური თვალსაზრისით ერთობ საინტერესოა!
სიამოვნებას გისურვებთ კითხვისას.
საბერძნეთის უკიდურეს ნახევარკუნძულზე, სახელად ხალკიდიკი,  1000 წელიწადზე მეტია არსებობს ბერ-მონაზონთა მართლმადიდებლური სახელმწიფო.
მონასტერთა რიცხვი აქ დიდია, ხოლო ბერები, რომლებიც ამ მონასტრებში სახლობენ, არიან ურიცხვი:
ბერძნები, სერბები, რუსები, ბულგარელები და სხვანი.
ის, ვინც ათონის წმინდა მთის მონასტრებს მოინახულებს, შეიტყობა, რომ აქ ბერების ორი ტიპი სახლობს:
კინოვიტები და იდიორიტმიკოსები – მარტოკაცნი.
გაერთიანებული თავისებური სახის კომუნაში, ერთნი ცხოვრობენ საძმოს წმინდა აღთქმით, ხოლო სხვები თავისთვის და დანარჩენ ბერებთან თითქმის არ გადაიკვეთებიან.
ცხადია, ეს არის უბრალოდ ათონზე მიღებული სამონაზვნო ცხოვრების ორი ტიპი
ამ სამონაზვნო ორდენებიდან თითოეული – მოვიხსენიოთ ისინი მსგავსად – იმ ადამიანთა მოღვაწეობის იშვიათ მაგალითებს გვაძლევს, ვისაც აურჩევიათ განდგომილი ანახორეტების ბედი.
ამ ორ ორდენს, როგორც ჩვენ მათ მოვიხსენიებთ, კიდევ ერთი მნიშვნელოვანი თავისებურება აქვს, უფრო ზუსტად კი განსხვავება.
მრავალი ასწლეული გავიდა, რაც თანამცხოვრებმა ბერებმა და მარტოკაცმა ბერებმა ერთმანეთში გადაინაწილეს საქმიანობის სფეროები, სხვადასხვა ხელობანი, სულიერი დისციპლინები.
ადამიანური მოღვაწეობის სახეები დანაწილებულია დიდი სიზუსტით და მკაცრადაა დაცული მათი ამ ფორმით მიდევნება.
ძნელია განსაზღვრო, ათონში როდის და რა პირობებში გადასწონის ამათუიმ სამონაზვნო ორდენის ძალაუფლება.
ყოველთვის, როცა კინოვიტების ერთი თაობა მონასტერში დიდ ზეგავლენას მოიპოვებს, წინა პლანზე გამოდის მათი საქმიანობის სფეროები.
კინოვიტები ჩვეულებრივ სიამოვნებით და ხშირად ხდებიან მუსიკოსები, მშენებლები და ქვისმთლელები, სამხედროები, ექიმები ან ექიმბაშები, ასტრონომები, მევენახეები, მწერლები.
ყველა ეს საქმიანობა სწორედ მათ ორდენს უკავშირდება.
ჩაუღრმავდებიან რა მათ არიან ყოველთვის შვიდი თავისუფალი მეცნიერების ფარგლებში, რომლებიც ჩვენთვის უხსოვარი დროიდანაა ცნობილი, განსაკუთრებით კი მათემატიკური მეცნიერებების.
ჩემოთვლილ პოლულარულ დისციპლინათა გვერდით, პირველ ყოვლისა კი მუსიკასთან, არის ინტერესი სცენიური ხელოვნებისადმი, თუმცა ცხადია ათონში იგი არაა.
მონასტერში მოსვლამდე, კინოვიტები, როგორც წესი მსხვილ სახალხო მოძრაობებში მონაწილეობენ.
ერესში ჩავარდნის შემთხვევაში ისინი დოგმატიკოსები ანდა ხატმებრძოლები ხდებიან.
პირიქით, თუკი ამათუიმ თაობაში იდიორიტმიკოსების მხარე გადასწონის და ისე ხდება, რომ სწორედ ისინი დაიკავებენ გავლენიან პოზიციებს,
დაიწყებენ წმინდა მთაზე მონასტრის მართვას, პირველ პლანზე წამოვა მათთვის მახასიათებელი საქმიანობები.
მარტოკაცები უპირატესად მისდევენ ხელოვნებას, ქადაგებას, მიწათმოქმედებას, პედაგოგიკას, ლინგვისტიკას, მეთევზეობას და ლოცმანობას.
კინოვიტებისაგან განსხვავებით, იდიორიტმიკოსები უფრო მეტად ფართე საერთაშორისო მოძრაობებს მიეკუთვნებიან, ხოლო ერესში ჩავარდნილები ხდებიან კერპთაყვანისმცემლები.
შვიდ თავისუფალ მეცნიერებათა შორის მათ ჩვეულებრივ აღაფრთოვანებთ ტრივიუმი, ანუ თავისი საქმიანობის სფეროდ  ზეპირ დისციპლინებს ირჩევენ:
რიტორიკას, გრამატიკას (რომელნიც მოიცავენ  და იაზრებენ ლიტერატურულ ნაწარმოებებს) და დიალქეტიკას, კამათის წარმოების ხელოვნებას, ე.ი. ლოგიკას.
მონასტერში ერთი ორდენი მეორეს სულაც არ გადასწონის თავისთავად ანდა ზუსტი თანმიმდევრობით, რაც თაობათა ცვლაზეა დამოკიდებული.
ეს ცვლილებები შედეგია ამათუიმ სამონაზვნო ცხოვრების მისწრაფებათა ჩამოშლისა.
მე გამიჭირდება შეფასება იმისა, თუ რა გარემოებებში შემოდიან ასპარეზზე კინოვიტები, და რა გარემოებებში – იდიორიტმიკოსები.
თუმცაღა, იქმნება შთაბეჭდილება, რომ მშვიდობიან დროს მონასტრებს მართავენ კინოვიტები, როცა მეფობს აყვავება,
ხოლო ყველაზე მძიმე და ბურუსიან პერიოდში პირველ პლანზე გამოდიან იდიორიტმიკოსები,
ანუ, როდესაც დგება განსაცდელი.
თავის მსგავსთან მიმართებაში კინოვიტები და იდიორიტმიკოსები იქცევიან სრულიად განსაზღვრული ფორმით, ერთმანეთისგან განსხვავებულად.
იდიორიტმიკოსები ერთმანეთს არ ეცნაურებიან, თუკი დაკავებულნი არიან მწერლობით, ერთმანეთის ნაშრომებს არ კითხულობენ.
კინოვიტები კი დაყოფას, რომელზეც აქ საუბარი გვაქვს,  არცკი ამჩნევენ.
ეს ცხადია ზეგავლენას არ ახდენს კინოვიტების და იდიორიტმიკოსების თაობათა მონაცვლეობაზე, ხან ერთი, ხანაც მეორე ცხოვრების სტილია პირველ პლანზე,
რაც საშუალებას იძლევა განსაკუთრებით ინტენსიურად განვითარდეს ბერების ორ გვარს შორის დანაწილებული ადამიანური საქმიანობები.
ამრიგადაა წმინდა მთაზე საუკუნეების მანძილზე ორ დიდ ჯგუფში გაერთიანებული ყველა ადამიანური ცოდნა.
მონაცვლეობით, ხან მოიკრებენ ძალებს, ხანაც მეორე პლანზე გადადიან, მეცნიერთ და ხელოვანთ საშუალებას აძლევენ თაობების ცვლასთან ერთად ერთ რიტმში ისუნთქონ.
ჩვენ ვხვდებით, რომ კაცობრიობა ამ ბერების დახმარებით სრულყოფს თავის მიღწევებს, ხელობათა სახეობებს, ხელოვნებას, ცოდნას მოქცევათა და მიქცევათა რიტმში.
ცხოვრება ადამიანის არჩევანში ხანდახან ცვლილებებს შეიტანს.
ათონში ხანდახან ასეც ხდება, რომელიღაც იდიორიტმიკოსი, მარტოკაცი, უცებ ქვისმთლელი შეიქმნება, ანდა კინოვიტი გახდება პოლიგლოტი, რაც სხვა ორდენის პრეროგატივაა.
ეჭვიც არ შეგეპაროთ, რომ ასეთ ბერს გაუჭირდება მოწოდების განხორციელება, ვინაიდან იგი წარმოადგენს სხვათა პრივილეგიას.
როცა ვიმყოფებოდი წმინდა მთაზე, დავინტერესდი, როგორ ხდება იდიორიტმიკოსი კინოვიტი?
რა უნდა მოიმოქმედოს ბერმა, რათა ერთი ორდენიდან გადავიდეს მეორეში.
მე ასე მპასუხობდნენ, მან უნდა შეიცვალოს სახელი, უარი თქვას მშობლიურ ენაზე, დატოვოს მონასტერი, სადაც ადრე იმყოფებოდა და წავიდეს რომელიღაც სხვაში…
თუკი ბერი თავის თავში ასეთი ღვაწლისთვის საჭირო ძალას იპოვის – შეცვლის მთელს თავის ცხოვრებას და შეიცვლის მონასტერს,
– მაშინ წამების გარეშე ახალ გარემოში, ახალ ორდენში შესძლებს თავისი მოწოდების რეალიზებას, რომელიც ელოდა მას წინარე ცხოვრებაში.
მოწოდების ინტერესის თვალსაზრისიდან, ბერი გადარჩენილია, რაც შეეხება მისი სულის მთლაინობას, ამ თვალსაზრისით – არა.
ვინაიდან ის, ვინაც საკუთარი თავისაგან განკურნება მოახერხა, ცუდად ამთავრებს.
აქ უკვე უნდა აღინიშნოს, რომ აწი ჩვენ სამონაზვნო ცხოვრების პრაქტიკას წმინდა მთაზე და არც სადმე სხვაგან არ შევეხებით.
ყველაფერი, რაზეც ზემოთ ვილაპარაკეთ შესაძლოა აღმოჩენილ იყოს არა მხოლოდ ათონის ბერებს შორის, არამედ სინაიზეც, არათუ ახლა, ადრეული ქრისტიანობის პერიოდებშიც.
რატომ გვაინტერესებს ეს ყველაფერი?
ხანგრძლივი ისტორიის მანძილზე დაგროვილი სამონაზვნო სიბრძნის გამოცდილება შესაძლოა გაცნობიერებულ იქნეს,
იგი მოდის უხსოვარი დროიდან და ეხმარება მათ თაობათა ცვლის სიძნელეებს და მონასტერში თავინათ მოვალეობებს გაართვან თავი.
ჩვენ, შეგვიძლია გამოცდილება გადმოტანილი წმინდა მთიდან, შემოვაბრუნოთ ერისაკენ, და არ ჩავუღმავდეთ მას უფორე, ვიდრე გაგვიკეთებია.
მაგალითად ავიღოთ ლიტერატურული ცხოვრება.
თვალში საცემია, რომ ლიტერატურა ყოველთვის არ იკავებს ,,პრივილეგირებული“ საქმიანობების რიცხვს.
როგორც ნებისმიერი სხვა გვარი ადამიანური მოღვაწეობისა, ლიტერატურაც დროდარდო მოექცევა რაიმე სხვა საქმიანობის ჩრდილში,
რომელიც მოცემულ მომენტში უფრორე ,,მნიშვნელოვანია“.
ეს ცხადია მოსალოდნელია მაშინ, როდესაც საზოგადოებაში თავისი მნიშვნელადობით გადასწონის იდიორიტმიკოსების,
მარტოკაცების თაობა, რომელთა მოღვაწეობის სფეროსთვის ლიტერატურა არის უცხო.
სხვაგვარად რომ ვთქვათ, მწერლის მდგომარეობა თავის ასპარეზზე, განსაზღვრულია ისტორიული მომენტით,
უფრო მეტად კი კუთვნილებაზე იდიორიტმიკოსების ანდა კინოვიტების თაობისადმი.
ლიტერატურას უნდა შევხედოთ ცალკეულ თაობაში სალიტერატურო ხელოვნებისადმი მიდრეკილების ქონისა და არ ქონის ცვლილებათა ფონზე.
მკითხველი, რომელიც კითხვის წყალობით დაგროვილ ენერგიას არ ხარჯავს, ემგვანება ადამიანს, რომელიც საკვებიდან მიღებულ ენერგიას რა არ წვავს, სუქდება.
მწერალთან სულ სხვაგვარადაა საქმე.
მწერლებს მკითხველებთან ანათესავებთ წმინდა მთიდან აღებული ზემოთ აღწერილი უნივერსალური მოდელი.
იგი შეიძლება განვავრცოთ ადამიანური საქმიანობის ყველა სახეობაზე, ხელოვნებისა და მეცნიერების ყველა დარგზე.
თითოეულ ჩვენგანს შეეძლო საკუთარი თავისათვის დაესვა შეკითხვა,
რომელ ჯგუფს განეკუთვნება თავად – მარტოკაცებს თუ საძმოს ადამაინებს, რომლებიც ერთმანეთთან არიან დაკავშირებული.
პასუხის პოვნის შემთხვევაში მივიღებდით შესაძლებლობას ცოტათი უკეთ გაგვეგო საკუთარი თავი, საკუთარი ეპოქა, ჩვენი საქმიანობა ანდა მიღწევები.
ქცევის აღწერილი მოდელიდან ამოსვლისას თაობათა ცვლილებების დროს ადვილია შენთვის განსაზღვრო ,,ხელოვნებისა და მეცნიერების შედარებითი ისტორია“.
ამ სფეროში შესაძლო გამოკვლევების შემდგომ მომავალში მსგავსი პლანის ნაშრომში შეიძლება დაიძებნოს პასუხი შეკითხვაზე:
რომელ ჯგუფს განეკუთვნებოდა მაგალითად უილიამ შექსპირი და სერვანტესი?
ანდა, იონგი და აინშტაინი?
დასაწყისისთვის მე შევეცდები ზოგიერთი ცალკეული შემთხვევის აღწერას, რომლთა წარმოდგენაც შესაძლებელია ცხოვრებისა და შემოქმედებისადმი ასეთი მიდგომის დროს.
ამ ჯგუფს განეკუთვნებიან ბედის ნებიერები, ვინაიდან მათი ორდენის შიგნით იფურჩქნება საქმიანობის ის სახეები, რომლისადმიც მათ  მიდრეკილება გააჩნიათ.
თუკი ლიტერატურაზეა საუბარი, ეს ის შემთხვევაა, როდესაც მწერალი კინოვიტთა საძმოს განეკუთვნება და  თავისი წმინდა საძმოს სულით წერს.
ყველა მათგანმა შეძლო ცხოვრებისეულ გზაზე თავისი სამწერლობო მოწოდების განხორციელება განსაკუთრებული წინაღობის გარეშე.
ანუ, დარჩნენ რა იმავე ჯგუფში, რომელსაც ბუნებრივი სახით განეკუთვნებოდნენ თავიანთი არსებითა და შემოქმედებითი მიდრეკილებებით, მათ შეძლეს თვითრეალიზება.
მათ არ ესაჭიროებოდათ არანაირი მამა, საკმარისო იყო საძმოსადმი მიკუთვნებულობა.
მათთვის დიდ ძალისხმევას არ წარმოადგენდა სუსტი მამის დაფიცება, ვინაიდან მათ მიმართ ძრწოლა არ ჰქონდათ.
ასე იქცეოდა პლატონი, როცა იფიცებდა სოკრატეს, ერთ-ერთ ჭეშმარიტ მარტოკაცს, რომელიც ნამდვილად ჰქონდა ოიდიპოსის კომპლექსს, რამაც სიკვდილამდე მიიყვანა.
რატომ და რისთვის, რამდენად დასჭირდა პლატონს – მწერალს, ჯარისკაცსა და საძმოს წევრს – ვიღაც ჭკვიანი ჰაზრების მბეჭველი, მქადაგებელი?
იგი მისთვის მხოლოდ გამართლება, ფიცისმიცემის ობიქტი იყო, როგორც  ქრისტე ევანგელისტებისთვის.
სამწერლობო ხელოვნება – კიდევ ერთხელ ვთქვათ – განეკუთვნება სფეროს, რომელშიც მართავენ კინოვიტები.
პლატონი, არის ადამიანი, რომელიც განეკუთვნება საძმოს,
იგი იყენებს არტისს და არანაირ აუცილებლობას მისთვის არ წარმოადგენს საკუთარი პიროვნება დაუქვემდებაროს მარტოკაცი მასწავლებლის ტალანტსა და ოსტატობას,
რომელიც იმ თაობის ნაწილია, ვისაც მწერლობასთან არანაირი კავშირი არ ქონია.
პლატონი, უფრო მეტიც, მსგავსი ნიჭის, პოეტური ნიჭის წინააღმდეგიც გამოდის და შეიგრძნობს საკუთარ უფლებას.
ეს ნიჭი მას და მის საძმოს ეკუთვნით, ერთმანეთთან მჭიდროდ დაკავშირებული ადამიანების თაობას.
თუმცაღა, პლატონი არისტოტელეს მისი დაცვის შესაძლებლობას უტოვებს.
არისტოტელე ასევე იყო მარტოკაცი, და ეს ნიჭი არც საგანთა წესრიგიდან გამომდინარე არ ეკუთვნოდა და არც თაობისადმი კუთვნილებიდან.
არისტოტელემ მიმართა მას ისე, რომ ,,მასზე უფლება არ გააჩნდა“.
ანალოგიურად, სერვანტესი არ იყო ვალდებული ქებათა ქება შეესხა თავისი საბრძოლო ამხანაგებისთვის.
იგი ერთადერთი ჯარისკაცით, დონ კიხოტით დაკავდა, აქცია რა ეს უკანასკნელი მსოფლიოში ცნობილ მეომრად.
მსგავს ვითარებაში მავანს თაობისადმი კუთვნილების ძალით ლიტერატურულ შემოქმედებაზე უფლება არ გააჩნდა.
ეს უფლება უნდა მოეპოვებინა ან შეზრდილიყო მამების თაობას, რომლებიც საძმოს სულით ცხოვრობდნენ, რის საფუძველზეც ლიტერატური საქმიანობა ,,გადავიდოდა“ მასზე.
ჩვენ ავღნიშნეთ, რომ  უფლება სალიტერატურო საქმიანობისთვის უნდა მოეპოვებინათ, ანუ გამოეგლიჯათ ბრძოლით.
ორივე შემთხვევა ნაცნობია.
აქ ჩვენ მხოლოდ ერთ შემთხვევაზე შევჩერდებით –
როდესაც აღიარებას გამოითხოვდნენ ყოვლისშემძლე კინოვიტი მამებისაგან,  ვისაც ტრადიციის მიხედვით მიაკუთვნედბდნენ ლიტერატურით დაკავების ამ ,,უშუალო უფლებას“.
ერთიდაიგივე მეცნიერება, ხელოვნება, უნარები მარტოკაცთა ხელში კინოვიტების ამხანაგური თაობისაგან განსხვავებით იქცევა ვასალურად,
მითუმეტეს თუკი ეს დისციპლინები კინოვიტების სფეროს განეკუთვნება და თანაც ისინი მოცემულ მომენტში  საზოგადოების უპირატეს ფაქტორს წარმოადგენენ.
გარკვეულ პერიოდში ოსტატობის, უნარებისა და მეცნიერების ზოგიერთი სახეობა ,,ეკრძალება“ ადამიანთა ერთ ჯგუფს და იქცევა სხვა ჯგუფის პრივილეგიად.
ასეთ მდგომარეობაში ჩავარდნილი მწერალი, არისტოტელესი არ იყოს, არის მოქცეული ჩაქუჩსა და გრდემლს შორის , კინოვიტების ორ მძლავრს თაობას შორისაა ჩაჭყლეტილი.
თუკი იდიორიტმიკოსია და ეცდება წერას მიყოს ხელი წერის უფლების გამოთხოვის ხარჯზე, მის წინაშე გადაშლილ სამწერლობო სფეროში  იგი იღებს კალამს ,,მამის სახელით“.
ეს ის შემთხვევაა, როცა მწერალს ანტიოიდიპოსის კომპლექსი უჩნდება.
როცა სუსტ მამას იფიცებდნენ, როგორც ეს იყო პლატონთან, როცა იგი სოკრატეს იფიცებდა – ეს სხვა შემთხვევააა.
აქ ლაპარაკია ძლიერი მამის დაფიცებაზე, რაც გვაქვს ქრისტეს შემთხვევაში.
ქრისტე  თავისი ქცევით იძლეოდა მაგალითს, რომელშიც აისახებოდა ანტიოიდიპოსისეული კომპლექსი.
მე-12 საუკუნის დასასრულსა და მე-13 საუკუნის დასაწყისში ათონზე ორი ბერი ცხოვრობდა, მამა-შვილი,
ისინი მოგვიანებით სერბულმა მართლმადიდებლურმა ეკლესიამ წმინდანთა დასს მიაკუთვნა.
ნემანია, მამა, გახლდათ სახელოვანი მხედართმთავარი, ნემანიჩების სერბული სამეფო დინასტიის დამფუძნებელი და სერბული სახელმწიფოს მეთაური.
მისი უმცროსი ვაჟი, უფლისწული, ხოლო მოგვიანებით კი განმანათლებელი, საბა, თავისი ძლევამოსილი მამის ჩრილში გაიზარდა.
ჯერაც ახალგაზრდამ მიიღო სამონაზვნო წესი.
წმინდა საბა სერბულ ლიტერატურაში ერთ-ერთი დიდი მწერალია.
თუკი ორი წმინდანის მოღვაწეობის გვარს, ინტერესების მიმართულებას დავაჯამებთ,
მივალთ იმ დასკვნამდე, რომ ნემანია წარმოადგენს თაობას, რომელიც საძმოს სულით მჭიდროდაა შეკავშირებული,
მაშინ როცა შვილი თაობისამდი კუთვნილების და არა სამონასტრო ცხოვრების ძალით, შესაძლოა იყო იდიორიტმიკოსი.
პრობლემამ იმ მომენტიდან იჩინა თავი, როდესაც საბამ, მეფის ვაჟმა და ბერმა, ლიტერატურით დაკავება გადაწყვიტა,
ანუ კინოვიტების საქმიანობით, ჯგუფისა ანდა თაობისა, რომელთანაც მას ,,მიკუთვნებულობის“ ძალით მიმარება არ გააჩნდა.
ხელოვნების მსგავს დარგში საქმიანობა მისი, როგორც იდიორიტმიკოსის სისხლის ჯგუფს არ შეესაბამებოდა.
შეესაბამებოდა იგი მხოლოდ საკუთარი მამისა და მისივე თანატოლების, ანუ საძმოს სისხლის ჯგუფს.
წმინდა საბას ორი გზა, ორი შესაძლებლობა ჰქონდა.
ის შეუძლება მამის დამჯერე შვილად ქცეულიყო და სამონაზვნო წესზე სულაც უარი ეთქვა.
მან აირჩია შემდეგი გზა.
იდიორიტმიკოსის, ანუ თავისი ლიტერატურული მოწოდება დაუმორჩილა მამამისის საძმოს, კინოვიტების მიზნებს, გამოავლინა რა ამით ანტიოიდიპოსისეული კომპლესი.
მწერალი-იდიორიტმიკოსის ინდივიდუალური მოწოდება მსხვერპლად გაიღო და ჩადგა მამამისის და ნემანიჩების დინასტიის სამსახურში
და დაეხმარა ამგვარად მე-13 საუკუნეში სერბული სახელმწიფოს აღორძინებას, რის საფუძველზეც ეს უკანასკნელი მე-14 საუკუნეში იქცა სამეფოდ.
თავისი მონასტერი წმინდა მთაზე, ხილანდარი, მან ბერძნული კინოვიტური მონასტრის მოდელით მოაწყო და დააწესა ე.წ. თანამცხოვრებთა უსტარი…
მსგავსი დაკვნების მეოხეობით ჩვენ კიდევ რამდენიმე ნაბიჯს გადავდგამთ ამ ვარაუდებით სავსე გზაზე.
დავსვათ ასეთი შეკითხვა:
ვინ შეიქმნებოდა საბა თავისი სამწერლობო მოწოდება საზოგადო ინტერესებისათვის რომ არ დაექვემდებარებინა, ანუ მამისა და კინოვიტების საძმოს ინტერესებისათვის?
მას შეეძლო აერჩია სხვა, მძიმე გზა,
შეეძლო თავისი ნიჭი ბერი-კინოვიტების საჭიროებათა სამსახურში არ ჩაეყენებინა, იმათ სამსახურში, ვინც ლიტერატურას მოვალეობის გამო მისდევდა.
ზემოხსენებულ ბერთა სიაში იყო მისი საკუთარი მამაც, ნემანია, ასევე მწერალი.
თუკი აირჩევდა დაუმორჩილებლობის გზას, წმინდა საბა გამოავლენდა ოიდიპოსის კომპექსს.
მან ეს არ გააკეთა.
თუმცა, ისეთებიც იყვნენ, ვინც მსგავსად მოიქცა.
აქ ჩვენ ვუახლოვდებით შექსპირის შემთხვევას.
შექსპირი ჩვენს მიერ იდიორიტმიკოსებად, მარტოკაცებად შერაცხული თაობის ყველა თავისებურებაში კარგად ეწერება.
დროდარდო მას უწევდა სამსახური გაეწია კინოვიტების მჭიდროდ შედუღაბებული თაობის საძმოსათვის და აქებდა მათ.
ყველაფრის მიუხედავად შექსპირმა შეძლო საკუთარი ლიტერატურული თვითმყოფადობის შენარჩუნება.
ჩემი შთაბეჭდილებით, შექსპირი მწერლის უაღრესად იშვიათ შემთხვევას წარმოადგენს, ვინაიდან იგი არ დაექვემდებარა თანამედროვე უფროსი კინოვიტების ლიტერატურულ ზეწოლას.
ეს ის იშვიათი შემთხვევაა, როდესაც ბერი სხვა სამონასტრო ორდენის ღირებულებებს ირჩევს, არ ყაბულდება ვასალურ მდგომარეობაზე.
ასეთი არჩევანისთვის ის იხდის განსაკუთრებულად მაღალ საფასურს, ამას მოითხოვს მისი მოწოდების რეალიზება.
როდესაც შექსპირზე ვლაპარაკობთ, უნდა ავღნიშნოთ, რომ შექსირის თავდავიწყების მიზეზი მისი თანამედროვეებიც იყვნენ.
დასკვნის სახით შეიძლებოდა გვეთქვა, ლიტერატურა უცილოდ იყო შექსპირის ნომერ პირველი მოწოდება,
მაგრამ მისი თაობის, მარტოკაცების, იდიორიტმიკოსების ნომერ პირველი მოწოდება ნამდვილად არ იყო.
ამოვდივართ რა მსგავსი გაგებიდან შეგვიძლია შექსპირის სონეტების ინტერპრეტირება.
რაც შეეხება შექსპირის ეპოქის კინოვიტებს, მათ ვერ აპატიეს ამ უკანასკნელს პირველობა მწერალთა და პოეტთა წრეში,
ვინაიდან ლიტერატურა მათი საძმოს პრივილეგიად ესახებოდათ.
შექსპირი მათი წარმოდგენით, ერთ-ერთი მათგანი უნდა გამხდარიყო და არა მარტოკაცი.
შექსპირი კიდევ ერთ საძმოში დამკვიდრდა, რომელიც ასევე სხვათა პრივილეგია იყო.
ის დამკვიდრდა თეატრში და დარა იქ დღემდე.
ამისათვის კინოვიტებისათვის კიდეც მოუწია საფასურის გადახდა.
თავად მარტოკაცების ბუნება საშუალებას არ იძლევა ერთმანეთთან რაიმე საერთოს ქონის.
ხდებიან რა მწერლები, ერთმანეთს არ კითხულობენ.
მიმართავენ სახელდობრ მხოლოდ მომავალ თაობას, წერენ შვილის სახელით და არა მამის ან საძმოს წმინდა სულის სახელით.
წერო შვილის სახელით არ ნიშნავს გქონდეს სწრაფი გაგების რაიმე გარანტია, არც სწრაფი აღიარების, შესაძლოა ეს საერთოდ არ მოხდეს.
კინოვიტების ორ თაობას შორის ჩვეულებრივ იმყოფება იდიორიტმიკოსების, მარტოკაცების ერთი თაობა.
ისინი ზეგავლენას განიცდიან როგორც თავიანთი მამების საძმოს მხრიდან, ასევე საკუთარი შვილების მხრიდან.
მხედველობაში მისაღებია, რომ შვილებთან მიმართებაში არსებობს იგივე პრობლემა, რასაც მწერალი აწყდება მამებთან მიმართებაში.
მწერლისათვის ცხადია სულერთი არაა უსწრებდა თუ არა მას წინ სუსტი შვილების თაობა, როგორც ეს იყო მეორე მსოფლიო ომში გამარჯვებულების შემთხვევაში.
სულერთი არაა ასევე თუკი წინ უსწრებს მჭიდროდ შეკავშირებული შვილების, ძლიერების თაობა, როგორიც იყო ჩვენს შემთხვევაში, ვინც დავიბადეთ დაახლოებით 1930 წელს,
ძალზედ ახალგაზრდა ვიყავით ომისათვის, ხოლო ძალზედ მოხუცი 1968 წლისთვის, რომელიც ჩვენმა შვილებმა მოიმოქმედეს.
მეორე მსოფლიო ომში გამარჯვებულთა საწინდარია ჩვენი რამდენიმე თაობა, კერძოდ კი იდიორიტმიკოსების თაობა, სუსტი შვილები.
ჩვენ მათ მორჩილებაში ვრჩებოდით, სანამ ჩვენი შვილების, კინოვიტების ძლიერმა თაობამ, ,,საძმომ“  არ განგვსაზღვრა 1968 წელს.
გერმანიაში, იაპონიასა და იტალიაში ომში დამარცხებამ სცენაზე გამოიყვანა ძლიერი შვილების ერთი-ორი თაობა,
მათ საძმოში გაერთიანება შეძლეს ისე რომ მამების მხრიდან, რომელბმაც ომი წააგეს, შეფერხება არ ჰქონიათ.
მათ შემქნეს გერმანული, იაპონური, იტალიური ეკონომიკური საოცრება.
ამასთან, მეორე მსოფლიო ომში გამარჯვებული ქვეყნების მთავრობაში მყოფ პირთა თაობაზე ისინი ერთი თაობით უმცროსები იყვნენ.
როგორც ყველა დანარჩენი, ლიტერატურაც ცხადია არ რჩებოდა ამ გარემოებებისგან  ხელშეუხებელი.
მარტოკაცები, რომლებმაც სამწერლობო მომავალი აირჩიეს, იძულებულნი შეიქმნენ ძლიერი მამებისა ან შვილებისაგან გამოეთხოვათ ან გამოეგლიჯათ უფლება სიცოცხლეზე.
ისტორია ყოველ ჯერზე უბრალოდ მეორდებოდა.
შესაძლოა მსგავსი ,,წყვილების“ გაჩენით შეისხამდეს ებრაელებთან ხორცს  ე.წ. ჰერმენტული საზრისის კანონი.
იგი მოითხოვს წმინდა საიდუმლოში არა ერთი, არამედ ორი პირის მონაწილეობას.
მკითხველს სრული უფლება აქვს დასვას შეკითხვა, რატომ არ აისახა ეს განყოფილება ჩვენი ნაშრომის სათაურში.
პასუხი ძალიან მარტივია: მიუხედავად იმისა, რომ წმინდა მთა სამხელიანი  ღვთისმშობელს ეძღვნება,
იქ მობინადრე ბერებმა თაობათა ცვლისას ადამიანური მოღვაწეობის თავიანთი დიფერენციაციის ჩარჩოებში  ვერ შეძლეს ქალების ჩართვა,
ვინაიდან ქალებს ათონის მთაზე ყოფნა უბრალოდ ეკრძალებათ.
სხვა მხრივ კი ამ შეკითხვაზე, რომელიც წმინდა მთაზე ღიად რჩება,  პასუხი თავადაც არ გამაჩნია.
თაობათა მონაცველობის პროცესში კინოვიტებისა და იდიორიტმიკოსების საქმიანობაში განიხილო ქალის როლი, ძალიან ძნელია.
რა რიტმით ვითარდება ქალის ცხოვრება, მამაკაცების მისწრაფებებსა და ინტერესებში ჯერაც ჩრდილში დარჩენილი?
მე მგონი, ქალებთან მიმართებაში ბერებისათვის მახასიათებელი დიფერენციაცია ნაკლებად გამოსადეგია,
თუმცა ,,ჩაით დანახული პეიზაჟის“ მკითხველი ბევრი ქალი იძახდა, რომ ისინი თავს შეიგრძნობენ მარტოკაცებად,
ასევე ხშირად მომისმენია ქალისაგან, რომ ის თავისთავს კინოვიტების საძმოს ნაწილად აღიქვამს.
ჩვენ გავქვს საფუძველი განვაცხადოთ, ლიტერატურაში, ისევე როგორც წმინდა მთაზე, ქალი ყველაზე თვალშისაცემ და იმავდროულად ყველაზე უჩინარ ფაქტორს შეადგენს.
ამ თვალსაზრისით, მე ასე მგონია, სათანადო ზომით მწერლები ჯერაც ვერ აცნობიერებენ, ვისთვის წერენ და მათ შემოქმედებაში რა ადგილი განეკუთვნება მკითხველ ქალს.
ამისდა მიუხედავად, ზოგიერთი ავტორი, როგორც ჩვენს, ასევე მსოფლიო ლიტერატურაში მიიჩნევა ქალთა მწერლად.
ჩვენთან ასეთია ვიოსლავ ილიჩი, იოვან დუდიჩი – პოეტები, თუმცა მათვე მიაკუთვნებენ ამ სტრიქონების ავტორსაც, ანუ, მე, ვინც უპირატესად დაკავებული გახლავართ პროზით.
მე ვიცი ერთი შემთხვევა, როცა ვინმე პერსონამ მდედრობითი სქესისა ნახა სიზმარში მამაკაცი, რომელიც მას ყველა მხირდან, სხეულის ყველა ფორიდან ანაყოფიერებდა.
ამასთან, მამაკაცი იყო მწერალი, რომელთანაც ქალბატონს მართლალია ნაცნობობა აკავშირებდა, მაგრამ რაიმეგვარი ახლო კონტაქტი არ ჰქონია.
ქალბატონისათვის ეს იყო ,,ლიტერატურულ თესლებში თავისებური ჩაძირვა“, განაყოფიერება დეფლორაციის გარეშე.
თავისებური აზრით, ასეც შეიძლება ითქვას: თითოეულ წიგნს თავისი მშობელი ჰყავს და მწერალმა კარგად უნდა გაიაზროს, ვინაა წიგნის დედა, რომელიც მან დაწერა, და ვინ მამა.
უნდა გაიხსენოს, მწერლები გვერდზე ცოლით, რომლებიც წერენ თავისი მამების, ძისა და საძმოს წმინდა სულის და ასევე ყოვლადწმინდა ქალწული მარიამის სახელით.
ასევე უნდა გაიხსენონ წმინდა მთის სახელგანთქმული მცველი, სამხელიანი ღვთისმშობელი,
რომლის მესამე ხელიც განეკუთვნება კაცობრიობის ისტორიაში ერთ-ერთ ყველაზე დიად პოეტს, იოანე დამასკელს.
ამ რთული მიმართებების საკვლევად ალბათ 20 წელია საჭირო.
ასე, რომ ჩვენი ეპოქის მიერ დასმულ სხვა შეკითხვებთან ერთად, მივანდოთ ისინი შემდგომ ასწლეულს.
თუკი 21-ე საუკუნეში ამ სტრიქონებს ჩვენს შთამომავლებს წააკითხებენ, მათი ნაწილი წაკითხულზე რეაგირებას მოახდენს, როგორც კინოვიტი,
კერძოდ კი, გააკეთებენ დასკვნას, რომ მთელი  ეს განსჯა ადამიანთა ორ ტიპზე, ორ ჯგუფზე მოკლებულია აზრს, ვინაიდან მათთვის უცხოა თაობებად დაყოფა.
დანარჩენები კი, 21-ე საუკუნის იდიორიტმიკოსები იტყვიან, რომ აქ დაწერილი მართებულია,
თუმცაღა შემდეგ დაივიწყებენ მოცემულ სტრიქონებს, რადგანაც იდიორიტმიკოსები ერთმანეთს არასოდეს ეხმარებიან.
და თუ ეს სიმართლეა, რისთვის უნდა დაუჭირონ მათ მხარი ვიღაც იდიორიტმიკოსის ჰიპოთეზას მე-20 საუკუნიდან, სახელად მილორად პავიჩი.
მას შემდეგ, რაც სოციალური ქსელები ყოველდღიურობის ნაწილი გახდა, თი­თოეული ჩვენგანი ერთობ პროზაული პრობლემის წინაშე დადგა.
არსაიდან წა­მოიჭრა რიტორიკული შეკითხვა, რომე­ლიც დაუყოვნებლივ და აუცილებელ პა­სუხს საჭიროებს.
როგორ მოვახერხოთ, რომ ჩვენი მეგობ­რების რაოდენობა სოციალურ ქსელში არც იმდენად დიდი იყოს, რომ უინტე­რესო სპამმა წაგვლეკოს
და არც იმდე­ნად პატარა, რომ მოწყენილობისაგან მოვკვდეთ?!
ეს კი უპირატესად ჩვენ­თვის საინტერესო ადამიანების დახარის­ხებისკენ გვიბიძგებს, თუმცა რა პრინცი­პით უნდა მოხდეს მათი დახარისხება, კვლავაც უცნობია.
ამ პრობლემას უფრო შორსმიმავალი ფესვები აქვს, ვიდრე ერთი შეხედვით ჩანს და რთული სისტემების კვლევებს უკავშირდება.
ეს კვლევები თანამედ­როვე მეცნიერებაში სინერგიის სახელით არის ცნობილი.
უხეშად რომ გან­ვმარტოთ, სინერგია ზესისტემური კანონზომიერებაა,
რომელიც სისტემის შე­მადგენელი ნაწილებისაგან დამოუკიდებლად არსებობს და სისტემას თავი­სუფლების დამატებით ხარისხს ანიჭებს.
ამის ნათელი მაგალითი ჰაერში ჟან­გბადის შემცველობაა:
მიუხედავად იმისა, რომ ნახშირორჟანგისა და ჟანგბა­დის გამომმუშავებელი ერთეულების რაოდენობა დედამიწაზე მუდმივი არაა,
ჰაერში ჟანგბადის შემცველობა მაინც 21%-ის ფარგლებში რჩება.
როგორც აღმოჩნდა, სოციალურ ქსელებში ადამიანები სამ ძირითად კატეგო­რიად იყოფიან.
ეს კლასიფიკაცია სათავეს ვებ 2.0-ის შექმნიდან იღებს,
როდე­საც მომხმარებელთა ფართო მასებს ინტერნეტში საკუთარი ინფორმაციის იო­ლი განთავსებისა და კომენტირების საშუალებები მიეცათ.
მიუხედავად იმისა, რომ მაგალითად ვიკიპედიის სტატიის დაწერა, ან იუტუბში ვიდეოს ატვირ­თვა ფიზიკურად ნებისმიერ მომხმარებელს შეუძლია,
ამას, როგორც აღმოჩ­ნდა, მათი ძალიან მცირე ნაწილი აკეთებს.
უმრავლესობა მაინც მხოლოდ ინ­ფორმაციის მოხმარებითაა დაკავებული.
იგივე ითქმის სოციალურ ქსელებში ჩვენს აქტივობაზეც: ძალიან დიდი ნაწილი კითხულობს, ვიდრე წერს და აკო­მენტებს.
ეს ფაქტორი კი აუცილებლად უნდა გავითვალისწინოთ მეგობრების სიის ფილტრაციის დროს.
ინტერნეტის მომხმარებლების გენერირებული ინფორმაციის ანალიზის შედე­გად, ბენ მაკკონელმა და ჯეკი ჰუბამ ჯერ კიდევ 2005 წელს მოულოდნელი კა­ნონზომიერება დაადგინეს,
რაც მას შემდეგ არაერთხელ დამტკიცდა ემპირიუ­ლად.
კანონზომიერება იმაში მდგომარეობს, რომ მხოლოდ 1% ქმნის ინფორ­მაციას, 10% ამ ინფორმაციას მცირედით ცვლის, ან კომენტარს ტოვებს
და და­ნარჩენი 89% კი პირდაპირი გზით მოიხმარს ისე, რომ საკუთარი არსებობის არანაირ კვალს არ ტოვებს.
გადანაწილება „1-10-89” ბოლო წლებში დიდი გან­სჯისა და განხილვის საგანს წარმოადგენს ინტერნეტის ბლოგებსა და ფორუ­მებზე,
სადაც ინფორმაციის მწარმოებელთა 1% დანარჩენ კომენტატორ 10%-ს საყვედურობს მათი მცირერიცხოვნების გამო.
სოციალურ ქსელებში მეგობრების სიის ფორმირება, ზემოხსენებული ინტერ­ნეტის 1%-ის ემპირიული კანონის გათვალისწინებით, როგორც აღმოჩნდა, ძა­ლიან ეფექტურია.
თუ შერეულ ვარიანტებს გამოვრიცხავთ, იდეალურ შემ­თხვევაში სულ ორი შესაძლო სცენარის წარმოდგენა შეიძლება:
1) მომხმარებე­ლი და კომენტატორი მეგობრების სიაში შლიან ყველა მომხმარებელს და მხო­ლოდ ინფორმაციის მწარმოებლებს და კომენტატორებს ტოვებენ;
2) ინფორმა­ციის მწარმოებლები კი შლიან ინფორმაციის მწარმოებლებს და საკუთარი კო­მენტატორებისა და მკითხველების პირისპირ რჩებიან.
სინერგეტიკული კანონ­ზომიერების ცოდნა ამგვარად სისტემის უკეთ გააზრების საშუალებას გვაძ­ლევს და სწორი გადაწყვეტილებების მიღებაში გვეხმარება.
სწორად ამ გზი­თაა შესაძლებელი, რომ არც სპამი გვახრჩობდეს და არც მოწყენილობა გვაწუ­ხებდეს.
გასული საუკუნის 60-იან წლებში, პო­ლონელმა ფანტასტმა, სტანისლავ ლემ­მა, ტექნოლოგიების რაობაზე და დანიშ­ნულებაზე დაიწყო ფიქრი.
შედეგად, სამ­ყაროს ფუნდამენტური ნაშრომი „ტექნო­ლოგიის ჯამი” მოევლინა.
უმთავრესი თემა თანამედროვე ტექნოლოგიებით შექმნილი ილუზიები და ადამიანის მი­ერ ამ ილუზიების აღქმა გახლავთ.
კრაკო­ველმა ორაკულმა, როგორც მას კოლეგე­ბი უწოდებდნენ, ინფორმაციის ალტერნატიული წყაროებით შექმნილ ილუზიებს ფანტომატიკა უწოდა.
მან იწინასწარ­მეტყველა, რომ მომავლის ტექნოლოგიები ყალბ შეგრძნებებზე იქნებოდა ორი­ენტირებული.
შეგრძნებების პროთეზებით შეიარაღებული ადამიანები ვეღარ განარჩევდნენ რეალურ სამყაროს ილუზორულისგან.
იდეა, რომლის ტექნო­ლოგიური გადაწყვეტაც შემდგომში ძმებმა ვაჩოვსკებმა შემოგვთავაზეს ტრი­ლოგიაში „მატრიცა”, სათავეს პლატონის გამოქვაბულის პრობლემიდან იღებს;
რასაც ადამიანები ხედავენ, მხოლოდ ჩრდილებია გამოქვაბულის კედ­ლებზე და ის, რაც რეალობას წარმოადგენს, მათი მზერისთვის მიუწვდომე­ლია.
ლემის წინასწარმეტყველება, რომ ვირტუალური სამყარო ჩაანაცვლებდა რეალობას, ფიქტიურად ინტერნეტის შექ­მნის შემდეგ ახდა.
ფაქტობრივად კი, მას შემდეგ შეესხა ხორცი, როდესაც იე­რუსალიმის უნივერსიტეტის მეცნიერებმა ხმოვანი სათვალე წარუდგინეს ფართო საზოგადოებას
გასულ კვირას იერუსალიმის უნივერსიტეტის მეცნიერების მიერ შექმნილი ახალი მოწყობილობის, ე.წ. ხმოვანი სათვალის პრეზენტაცია მოეწყო.
სათვალე უსინათლოებს გარესამყა­როს აღქმაში ეხმარება და ვიზუალურ ინფორმაციას ხმოვან სიგნალებად გარ­დაქმნის.
ადამიანს ექმნება ილუზია, რომ „ხედავს”, თუმცა უმეტესწილად ეს რეალობის ანასახია ბგერების ზღვაში.
სათვალის მუშაობის პრინციპი გამოსა­ხულების სეგმენტაციის ალგორითმებს ეფუძნება.
ის სათვალის ცენტრში და­მონტაჟებული ვიდეოკამერიდან მიღებულ ვიზუალურ ინფორმაციას ამუშა­ვებს,
გამოყოფს ფონს და ცენტრალურ ფიგურებს და ინფორმაციას ფიგურე­ბის შესახებ ხმოვან სიგნალებში შიფრავს.
პროექტის ხელმძღვანელმა, დოქტორმა ამირ ამედიმ განმარტა, რომ კვლევის მიზანი მხოლოდ ხმოვანი სათვალის შექმნა არ იყო.
მათ სურდათ ტვინის აქ­ტივობის შესწავლა და მასზე დაკვირვება აუდიო და ვიზუალური ინფორმაცი­ის მიღების პროცესში.
შესწავლის ობიექტს, ამ შემთხვევაში, ტვინის მხედვე­ლობითი ქერქი წარმოადგენდა, რომელსაც უშუალოდ ხმოვანი სათვალის მოხმარების დროს აკვირდებოდნენ.
ნეიროფიზიოლოგიაში მანამდე ცნობი­ლი ფაქტის მიხედვით, ვიზუალური ინფორმაცია ტვინში ორი პარალელური გზით მიემართება.
მათგან პირველი, ვენტრალური ნაკადი ცდილობს გასცეს პასუხი შეკითხვას – „რა?”
და მეორე – დორსალური ნაკადი ობიექტების სივ­რცულ-დროით პარამეტრებს შიფრავს და ცდილობს უპასუხოს შეკითხვებზე – „სად? როდის?”.
უსინათლო ადამიანებს ტვინის იმ ადგილას, სადაც ეს ორი ნაკადი მიემართება, არანაირი აქტივობა არ შეენიშნებათ.
თუმცა რაოდენ პარა­დოქსულიც უნდა იყოს, დაკვირვებამ აჩვენა, რომ ხმოვანი სათვალით მიღებუ­ლი ინფორმაცია უსინათლო ადამიანების ტვინის მხედველობის ქერქში ამავე ნაკადებით ხდება.
და ეს იმ შემთხვევებშიც კი, როდესაც ადამიანი დაბადები­დან ბრმაა.
ეს ნიშნავს, რომ ტვინი სენსორული კი არა, „ოპერაციული” მოწყო­ბილობაა და იმაზე უფრო მეტად მოქნილია, ვიდრე მეცნიერებს აქამდე წარმო­ედგინათ.
რამდენიმე დღის წინ „რადიო თავისუფლების“ ეთერით გადაიცა რეპორტაჟი სოციალური ქსელების შესახებ,
სადაც გადაცემის ავტორები შეეცადნენ სამხრეთ კავკასიის ქვეყნებში ინტერნეტაქტივობა გაეშუქებინათ.
გადაცემა ძალიან საინტერესო და ინფორმატიული გამოვიდა,
თუმცა ჩემი ყურადღება ჩემი ყურისთვის უჩვეულო ფრაზამ „სოციალურმა ქსლებმა“ მიიპყრო, რომელიც მთელი გადაცემის განმავლობაში რამდენჯერმე გაისმა.
ამ „ქსლებს“ შემდგომში დიდი განხილვა მოჰყვა ჩემი მეგობრის, თამუნა მირიანაშვილის ფეისბუქის კედელზე,
რომელშიც გადაცემის ავტორი, დათო ჩიხლაძე ჩაერთო და განგვიმარტა:
„ქართული ენის ორთოგრაფიული ლექსიკონის მიხედვით სიტყვა “ქსელი” კუმშვადია, ანუ თუ სახელობით ბრუნვაში გვაქვს “ქსელი”, ნათესაობითში იქნება “ქსლისა”.
ჟღერადობა ერთია და ენობრივი ნორმები მეორე.
ვისაც გსურთ შეგიძლიათ გადაამოწმოთ ქართული ენის ორთოგრაფიული ლექსიკონი,
ამასთან ისიც დასძინა, რომ „რადიო თავისუფლების“ მომზადებულ სიუჟეტებში ეს სიტყვა ამ ფორმით ძალიან ხშირად გამოიყენება.
ქართული ენის ელექტრონული ორთოგრაფიული ლექსიკონი შექმნილია არსებული ნორმატიული გამოცემების:
თოფურია-გიგინეიშვილის „ქართული ენის ორთოგრაფიული ლექსიკონი“, ქართული ენის განმარტებითი ლექსიკონი“, „თანამედროვე ქართული სალიტერატურო ენის ნორმები“ ბაზაზე,
მოქმედი ორთოგრაფიული წესების გათვალისწინებით.
ეს ლექსიკონი წარმოადგენს ქართული ენის ორთოგრაფიული ლექსიკონის მიმდინარე ინტერნეტ-გამოცემას და მასში ასახულია ყველა ნორმატიული ცვლილება,
რაც კი ბოლო წლების განმავლობაში მოხდა ქართულ ენაში.
ჩემს გაკვირვებას საზღვარი არ ჰქონდა, როდესაც აღმოვაჩინე, რომ სწორი ფორმებია: „ქსელად“, „ქსელიანად“, ხოლო ფორმა „ქსლის“ საერთოდ არ გვხვდება მონაცემთა ბაზაში.
ბუნებრივია გამიჩნდა შეკითხვა: რომელია სწორი „ქსელის“ თუ „ქსლის“, „ქსელების“ თუ „ქსლების“.
ამის გამოსარკვევად, მოდით, ჯერ გამოვარკვიოთ თუ რა არის რედუქცია, ანუ არსებითი სახელის ფუძის კუმშვის პროცესი.
„ქართული ენის ენციკლოპედიაში“ სტატიაში „რედუქცია“ ვკითხულობთ:
„ხმოვანდაკარგვითი რედუქცია ქართულში გვხვდება ფუძეთა შეკუმშვის გზით სამ ბრუნვაში − ნათესაობითში, მოქმედებითში  და ვითარებითში.
რედუქცია ქართულში არ არის მოქმედი პროცესი.
ამჟამად იგი მხოლოდ ტრადიციული ნორმაა, შემონახული იმ დროიდან, როდესაც ენას უნდა ჰქონოდა ძლიერდინამიკური სიტყვათმახვილი“.
ე.ი. “ქსელ”-ის შემთხვევაში მოქმედებით, ნათესაობით და ვითარებით ბრუნვებში სწორი ფორმებია: „ქსლით, ქსლის, ქსლად“,
თუმცა როგორც ზემოთ ჩანს ქართული ენის ელექტრონული ორთოგრაფიული ლექსიკონი ამბობს, რომ სწორი ფორმაა:
„ქსელად“ და „ქსელიანად“, რაც ეწინააღმდეგება რედუცირებულ ვარიანტებს.
ქართულ ენაზე არსებულ გუგლის მიერ დაინდექსებულ ვებ-გვერდებში სიტყვათშეთანხმება „სოციალური ქსელების“ გვხვდება 59200, ხოლო „სოციალური ქსლების“ კი – 5 შემთხვევაში.
„სოციალური ქსელის“ ვარიანტი დაფიქსირებულია 112000 ვებ-გვერდში, „სოციალური ქსლის“ კი – 75-ში
და, რაოდენ საინტერესოც არ უნდა იყოს, ამ 75 შემთხვევაში ბმულების უმრავლესობას „რადიო თავისუფლების“ მიერ მომზადებულ სტატიებამდე მივყავართ.
ყველაფერი ზემოთქმულის გათვალისწინებით სავსებით შეგვიძლია იმის დასკვნა,
რომ „სოციალური ქსლის“, ან „სოციალური ქსლების“ ფორმა არ წარმოადგენს თანამედროვე ქართული ენის ნორმას.
პირადად ჩემთვის უცნობია, თუ რატომ განიცადა ენამ ცვლილება ბოლო წლების განმავლობაში და რატომ იცვალა იერსახე სიტყვამ „ქსლის“ და მოგვევლინა ახლებური ფორმით „ქსელის“,
მიუხედავად იმისა, რომ „ვეფხიტყსაოსანში“ ვხვდებით შემდეგ ციტატას: „კაცი ჯაბანი რითა სჯობს დიაცსა ქსლისა მბეჭველსა“, თუმცა ფაქტია ერთი რამ:
ქართული ენა, ისევე როგორც ნებისმიერი სხვა ენა, ცოცხალი ორგანიზმია და დროთა განმავლობაში იცვლება,
ამიტომაც მე პირადად როცა მსურს გავარკვიო თუ რომელია სწორი ფორმა, მაგალითად „სოციალური ქსლის“ თუ „სოციალური ქსელის“,
საამისოდ მტვერდადებულ ლექსიკონს არ მივაშურებ ხოლმე და ამ შემთხვევაში ჩემს ყურს უფრო ვენდობი,
რომელიც უკიდურესი ფორმით აპროტესტებს „სოციალურ ქსლებს“.
ხელოვნური ინტელექტის მამამთავარმა, ჯონ მაკკარტიმ გასული საუკუნის 60-იან წლებში რევოლუციური იდეა გამოთ­ქვა –
გამოთვლითი ტექნიკა ერთ მშვენი­ერ დღეს კომუნალური მომსახურება გახდებაო.
ამ თემაზე, შემდეგ არაერთი შრომა დაიწერა, თუმცა, ეს ყველაფერი, იმ დროს თეორიულ ჩარჩოებს ვერ გას­ცდა.
ბოლო წლებში ინტერნეტის სიჩქარის მკვეთრმა ზრდამ შესაძლებელი გა­ხადა, რომ ამერიკელი მეცნიერის იდეას ხორცი შესხმოდა და თავად ინტერნე­ტი ევოლუციის ახალ საფეხურზე ასულიყო.
შედეგად, მაღალი ტექნოლოგიე­ბის ჰორიზონტზე, „ქლაუდად” წოდებული გამოთვლითი ღრუბელი გამოჩნდა.
ტექნიკურ დიაგრამებზე აღნიშვნისას ღრუბელი, როგორც ზოგადად ქსელის მეტაფორა, ინტერნეტის შექმნის დღიდან გამოიყენება და კონკრეტულ რაღა­ცას აღნიშნავს.
თუმცა სპეციალისტები დღემდე მაინც ვერ შეთანხმდნენ ზუსტ განსაზღვრებაზე, თუ რა არის „გამოთვლითი ღრუბელი”.
ერთი განმარ­ტებით ეს არის ვირტუალური სერვერების კლასტერი, რომელიც შეგიძლიათ ნაწილობრივ, ან მთლიანად დაიქირაოთ და მისი საშუალებით თქვენი მიზნე­ბი განახორციელოთ –
განათავსოთ თქვენი საკუთარი ვებ-სერვერი, მეილ-სერ­ვერი, ფაილების სერვერი, გადასახადი კი, როგორც კომუნალური მომსახურე­ბის შემთხვევაში, დახარჯული რესურსის პროპორციულად გადაიხადოთ.
მე­ორე მხრივ, „ქლაუდს” უწოდებენ ყველაფერ იმას, რაც ფაირვოლის მიღმა მდე­ბარეობს.
ამ შემთხვევაში ძირითადი იდეა ის არის, რომ თქვენი მოთხოვნის შესრულება სადღაც „იქ” ხდება და თქვენ მზა შედეგს იღებთ –
თუმცა წარ­მოდგენის დონეზეც კი არ შეგიძლიათ იმის თქმა, თუ ფიზიკურად სად მდება­რეობს სერვერი, რომელიც მოგემსახურათ.
თავდაპირველი ჩანაფიქრით, გამოთვლითი ღრუბელი მხოლოდ კომპანიების­თვის განკუთვნილი მოქნილი სერვისი იყო.
წარმოიდგინეთ, გაქვთ კომპანია, რომლის ოფიციალურ ვებგვერდს დღეში განსაზღვრული რაოდენობის ადამი­ანი სტუმრობს,
თუმცა გარკვეული ხნის შემდეგ მომხმარებლებმა მატება და­იწყო და თქვენს კომპანიაში დამონტაჟებული სერვერი აღარ არის საკმარისი.
დადგა სერვერის შეცვლის პრობლემა.
საჭიროა ხელახლა გამართოთ ის, რაც დამატე­ბით რესურსებს მოითხოვს.
თუ მომხმარებლების რიცხვი კატასტროფულ რა­ოდენობას მიაღწევს, მაშინ მხოლოდ სერვერის შეცვლა ვერ გადაჭრის პრობ­ლემას.
დაგჭირდებათ სერვერების კლასტერი, რომელსაც სხვა ტიპის პროგრა­მული უზრუნველყოფა აქვს.
შესაბამისად, მოგიწევთ მომსახურე პერსონალის­თვის ტრენინგის ჩატარება, ანუ კიდევ დამატებით ხარჯებამდე და პრობლემე­ბამდე მივდივართ.
გამოთვლითი ღრუბლის შემთხვევაში ყველაფერი მარტივადაა:
გაქვთ „ღრუ­ბელში” გამოყოფილი ადგილი, რომელიც ემსახურება თქვენს მომხმარებ­ლებს,
როგორც კი მათი რიცხვი გაიზრდება, ყოველგვარი დამატებითი დანა­ხარჯების გარეშე გაგეზრდებათ მოხმარებული რესურსის ოდენობა და პრობ­ლემას ვერც კი შეიგრძნობთ.
პირადი სერვერი, რომლის ელექტროენერგიის მიწოდებაზე, ტექნიკურ გამართვაზე და მომსა­ხურებაზე თქვენ თავად აგებთ პასუხს, არის პირადი ავტომობილი, რომლის რემონტი, გარეცხვა და საწვავის ჩასხმა თქვენი საზრუნავია.
გამოთვლითი ღრუბელი კი ამ შემთხვევაში ტაქსი გამოდის – მოდის, გემსახურებათ და მი­დის.
თქვენ მხოლოდ მგზავრობის საფასურს იხდით, ამასთან, ამ ჯადოსნურ ტაქსის იმდენი მგზავრის გადაყვანა შეუძლია, რამდენის გადაყვანის ფინანსუ­რი საშუალებაც გაქვთ.
ბოლო ორ წელიწადში ბლოგების და სოციალური ქსელების განვითარებამ ახა­ლი ტიპის მოთხოვნილებები გაუჩინა ადამიანებს.
შედეგად განსხვავებული ქლაუდ-სერვისები მივიღეთ – დაწყებული ფაილების გაზიარებით, დასრულე­ბული პირადი ბლოგების განთავსების სერვისით.
ახალი თაობის სმარტფონე­ბი აღჭურვილია ტექსტის მთარგმნელი, ხმოვანი და გრაფიკული ინფორმაცი­ის გასაშიფრი კლიენტური პროგრამებით,
რომლებიც თქვენგან იღებენ ინ­ფორმაციას, შემდეგ მას ღრუბელში აგზავნიან და მიღებულ მზა შედეგს გიბ­რუნებენ.
ეს არასრული სიაა იმისა, თუ რა სარგებლობა მოაქვს „ღრუბელს”.
გამოთვლითი ღრუბლის ადეპტების თქმით, პერსონალური კომპიუტერების ეპოქა, რომელმაც სამი ათეული წელი გასტანა, დასრულდა და „ქლაუდის” ეპოქა დაიწყო.
გვარწმუნებენ, რომ უახლოეს მომავალში, ფართო მოხმარების­თვის მხოლოდ პლანშეტური კომპიუტერები იარსებებს,
აღჭურვილი იქნება ეკრანით და ინფორმაციის შესაყვანი მოწყობილობით, კომპიუტერის შემადგე­ნელი ყველა ნაწილი კი ღრუბელში იქნება განთავსებული.
როგორც ჩანს, გა­მოთვლითი ღრუბელი დიდ ცვლილებებს გვიქადის, დაველოდოთ!
მე-18 საუკუნის იაპონიაში, ედოს ეპოქაში ცხოვრობდა პოეტი ქალი ფუკუდა ტიო-ნი, რომელიც ჩემთვის მხოლოდ ერთი ჰაიკუთია ცნობილი, თუმცა სხვა ჰაიკუებიც აქვს ცხადია.
პოეტს ეს ჰაიკუ, გადმოცემის თანახმად შვილის სიკვდილის შემდეგ დაუწერია და მასში ის გამოუთქმელი სევდაა ჩაქსოვილი, რომლითაც გაჟღენთილია კარგი პოეზია.
ეს ჰაიკუ თქვენც გეცოდინებათ თამაზ ჩხენკელის თარგმანში:
მიუხედავად იმისა, რომ ეს თარგმანი სრულად გადმოსცემს შვილმკვდარი დედის დარდს, მგონია რომ სიღრმე აკლია.
ის სიღრმე, რომელიც იაპონური ორიგინალის გაცნობის შემდეგ აღმოვაჩინე (გუგლტრანსლეითით იაპონური საიტების დევნა ჩემი ჰობია).
ჰაიკუში ის ბიჭი ნემსიყლაპიაზე ნადირობას გადაყვა და არა კალიების დევნას.
ნემსიყლაპია კი ამ ჰაიკუში ე.წ. “კიგოს” წარმოადგენს, რომელიც ჰაიკუს აუცილებელი ატრიბუტია და წელიწადის ერთ-ერთი დროის სიმბოლიზირება უნდა იტვირთოს.
ამ შემთხვევაში ნემსიყლაპიაზე ნადირობა შემოდგომის მაცნეა, იმ შემოდგომისა, რომელიც ფუკუდა ტიო-ნის ცხოვრებაში დაიწყო, შვილის სიკვდილის შემდეგ.
იაპონური მითებისა და თქმულებების კრებულში შემომხვდა ადრე იაპონიის ძველი პოეტური სახელწოდება – “აკიცუშიმა” რაც სიტყვასიტყვით “ნემსიყლაპიების ქვეყანას” ნიშნავს.
შემდეგ აკიცუშიმა მეორე მსოფლიო ომში იაპონიის ფლოტის დიდ სამხედრო ხომალდს ერქვა, თუმცა ეს სხვა ისტორიაა.
ერთი სიტყვით იმის თქმა მსურს, რომ ნემსიყლაპიების, როგორც შემოდგომის მახარობლების მიმართ იაპონელებს საკრალური დამოკიდებულება აქვთ, რასაც ეს ისტორია ცხადყოფს:
მე-17 საუკუნეში მცხოვრებ პოეტს ტაკარაი კიკაკუს დაუწერია ჰაიკუ “ბადრიჯანს რომ ფრთები ჰქონდეს მერცხალი იქნებოდას” სტილში:
ეს არ მოსწონებია მაცუო ბაშოს და კიკაკუსთვის უთქვამს შენ ასე აკატონბო (წითელი ნემსიყლაპია) მოკალიო.
მე ასე დავწერდიო:
პოეზია უნდა ქმნიდეს, ახალ სიცოცხლეს უნდა შთაბერავდეს სულს და არ უნდა კლავდესო…
წითელ ნემსიყლაპიაზე ნადირობის დასასრული.
ხლოდვიგ I  — ფრანკთა მეფე მეროვინგების დინასტიიდან.
სახელმწიფოს მართავდა  481–511 წლებში.
მისი მმართველობის პერიოდში, კერძოდ 496 წელს ფრანკებმა მიიღეს მართლმადიდებლური ქრისტიანობა,
ხოლო მეფის მიერ წარმოებული მრავალრიცხოვანი ომების შედეგად მნიშვნელოვნად გაფართოვდა ფრანკთა სახელმწიფო.
507-508 წლებში აქტიურად ებრძოდა ვესტგუთებს,
მათთან ომის შემდეგ ხლოდვიგი გაემგზავრა პარიზში, რომელიც 508 წელს გახადა საკუთარი რეზიდენცია.
თავისი მმართველობის ბოლო პერიოდში ხლოდვიგმა დაიპყრო რაინის წვრილ-წვრილი სამეფოები: თიურინგების, ვარნებისა და დასავლეთის გერულების.
ამრიგად, ხლოდვიგის მმართველობის დროს რაინის პირზე არ დარჩენილა დამოუკიდებელი სახელმწიფოები.
511 წლის ივლისში მან მოიწვია პირველი საეკლესიო კრება ორლეანში, რომელშიც მონაწილე 32 ეპისკოპოსიდან ნახევარი წარმოშობით ფრანკების სახელმწიფოდან იყო.
ხლოდვიგი გარდაიცვალა 511 წლის 27 ნოემბერს, 45 წლის ასაკში, პარიზში.
იგი დაკრძალეს წმინდა მოციქულების, პეტრესა და პავლეს სახელობის ეკლესიაში, რომელიც თავად ააშენა.
XVIII საუკუნეში ეს ეკლესია ხლოდვიგის გვერდით დაკრძალული წმინდა ჟენევიევას სახელზე აკურთხეს.
ხლოდვიგის გარდაცვალების შემდეგ სამეფო მის ოთხ ვაჟს შორის დაიყო.
ხლოდვიგის მთავარი ბიოგრაფები არიან ქალაქ ტურის ეპისკოპოსი გრიგოლ ტურელი,
ნახევრადლეგენდარული ფრანკი ისტორიკოსი ფრედეგარი, რომელმაც VII საუკუნეში დაწერა „ქრონიკა“ და VIII საუკუნის ანონიმი ავტორი,
რომელსაც ეკუთვნის „ფრანკების ისტორიის წიგნი“,
რომელიც მნიშვნელოვანი გადახრების გარეშე ძირითადად იმეორებს გრიგორ ტურელის ისტორიას.
გარდა ამისა ჩვენს დრომდე მოაღწია იმდროინდელი მიმოწერის ფრაგმენტებმა, რომლებიც ემყარება იმ წყაროებს, რომელიც ჩვენთვის ცნობილი აღარაა.
გრიგოლ ტურელი დაიბადა ხლოდვიგის გარდაცვალებიდან არაუმეტეს 30 წელიწადში და შესაძლებელია შეხვედროდა იმ ადამიანებს,
რომლებსაც ჯერ კიდევ ახსოვდათ გარდაცვლილი მეფე.
გრიგოლ ტურელს რა თქმა უნდა კარგად ეცოდინებოდა ის ადამიანები ვინც იცნობდნენ დედოფალ კლოტილდას,
რომელმაც ხლოდვიგის გარდაცვალების შემდეგ თითქმის მთელი ცხოვრება გაატარა წმინდა მარტინის ბაზილიკაში და დაახლოებით 545 წელს გარდაიცვალა.
გრიგოლ ტურელის ნაშრომს ეწოდება „ფრანკების ისტორია“.
მის ნაშრომში ბევრი სადავო მომენტებია, დათარიღებაც არ ხდება კარგად, ერთადერთი ზუსტი თარიღი,
რაც დავას არ იწვევს არის ხლოდვიგის გარდაცვალების თარიღი — 511 წელი.
გრიგოლის მიხედვით ხლოდვიგმა იმეფა 30 წელი და გარდაიცვალა 45 წლის.
გრიგოლ ტურელის მიერ მოთხრობილი ხლოდვიგის ისტორია შეიცავს ზღაპრულ მომენტებს, რომელიც სათავეს ხალხურ ტრადიციებში იღებს.
ხლოდვიგი, მეფე ხილდერიკ I-სა და დედოფალ ბაზინა თიურინგიელის შვილი,
ტახტზე ავიდა 15 წლის ასაკში, მამამისის გარდაცვალების შემდეგ.
ამ პერიოდისათვის ფრანკები ერთიანი ერი არ იყო, ისინი იყოფოდნენ სალიკურ .
ხლოდვიგმა, კარგად გააცნობიერა სიაგრიუსის სახელმწიფოს მომავალი ბედი და თავისი მმართველობის მეხუთე წლისთავზე  მათთან საბრძოლველად გაემართა.
მას თან ახლდა თავისი ნათესავი, სალიკელი ფრანკების მეფე რაგნახარი, რომლის რეზიდენციაც კამბრეში იყო.
ცოტა ხნით ადრე, როგორც ჩანს 485 წელს, ხლოდვიგი ცდილობდა რიპუარელი ფრანგების მხარდაჭერის მოპოვებასაც,
სავარაუდოდ, კავშირი დაამყარა მათ მეფე სიგიბერტთან და სავარაუდოდ დაქორწინდა კიდეც მის ქალიშვილზე,
რომელმაც მეფეს გაუჩინა შვილი თოიდერიხ I.
ქრისტიანი მემატიანეები ამ ქორწინებას არ აღიარებენ და ხლოდვიგის ცოლს ხარჭის სახელით მოიხსენიებენ,
ხოლო მათ ვაჟს უკანონოს უწოდებენ.
სუასონის ბრძოლაში რომაელი გალები დამარცხდნენ.
სიაგრიუსი გაიქცა ტულუზაში, ვესტგუთების მეფე ალარიხ II-სთან და თავშესაფარი სთხოვა.
მაგრამ ალარიხმა ფრანკების რისხვის თავიდან ასაცილებლად სიაგრიუსი ხლოდვიგის ელჩებს გადასცა.
სიაგრიუსის ძალების ზოგიერთი დანაყოფი სუასონის ბრძოლის შემდეგც კვლავ წინააღმდეგობას უწევდა ფრანკებს, მაგრამ მათი წინააღმდეგობა სუსტი იყო და შეწყდა.
მაგალითად, „წმინდა ჟენევიევა პარიზელის ცხოვრების“ მიხედვით ხლოდვიგმა პარიზი ხუთწლიანი ალყის შემდეგ აიღო.
თავდაპირველად ხლოდვიგი სიაგრიუსს პატიმრობაში ამყოფებდა, მაგრამ მას შემდეგ, რაც მთლიანად დაიპყრო მისი სამფლობელო, ბრძანა საიდუმლოდ მოეკლათ.
სუასონის ბრძოლის შედეგად ფრანკებმა ხელში ჩაიგდეს რომაული გალიის მდიდარი მიწები მდინარე ლუარამდე, მთავარი ქალაქ პარიზით.
დაპყრობილ მიწებზე ჯერ კიდევ წარმართი ხლოდვიგი ცდილობდა კარგი ურთიერთობა დაემყარებინა ქალაქის გავლენიან ქრისტიან ეპისკოპოსებთან.
გრიგორ ტურელის ქრონიკა მოგვითხრობს სუასონის თასის შესახებ.
სუასონის ბრძოლაში გამარჯვების შემდეგ მოპოვებულ ალაფს შორის იყო თასი ერთ-ერთი ეკლესიიდან, რომლის ეპისკოპოსმაც ითხოვა მისი უკან დაბრუნება .
ხლოდვიგიც დათანხმდა.
ნადავლს მეზობელ ქალაქ სუასონში ინაწილებდნენ.
გერმანელთა კანონისა და წეს-ჩვეულებების მიხედვით, მეომარი თავის წილ ნადავლს კენჭისყრით იღებდა.
ხლოდვიგმა სთხოვა, რომ მისთვის თასი წილისყრის გარეშე დაეთმოთ.
მხედრებმა, რომლებმაც კარგად იცოდნენ მეფის ხასიათი და მისი ეშინოდათ, თანხმობა განაცხადეს.
ერთი ახალგაზრდა მხედარი წეს-ჩვეულების დარღვევით აღშფოთდა და წამოიძახა:
„შენ მხოლოდ იმას მიიღებ, რაც წილისყრით შეგხვდება!“,
მხედარმა აიღო მახვილი და თასი ნაწილებად გააპო, რათა იგი მარტო მეფეს არ აეღო. ხლოდვიგი გაჩუმდა.
ერთი წლის შემდეგ, ჯარის დათვალიერების დროს, ხლოდვიგი მივიდა ამ მეომართან,
დაადანაშაულა იმაში, რომ იარაღს ცუდად უვლიდა და მისი მახვილი ძირს დასცა, როდესაც მეომარი მახვილის ასაღებად დაიხარა, მეფემ საბრძოლო ცული დაჰკრა,
თავი გააგდებინა და წარმოთქვა: „სწორედ ისე, როგორც შენ სუასონში თასი გააპე“. ჯარი შიშისგან გაქვავდა. ამიერიდან მეფის ურჩობას ვერავინ ბედავდა.
491 წელს თავისი მმართველობის მეათე წელს.
სიგიბერტმა დახმარებისათვის სალიკურ ფრანკებს მიმართა, რასაც ხლოდვიგი გამოეხმაურა.
იგი შეიჭრა თიურინგების ტერიტორიაზე და დაამარცხა ისინი.
ხლოდვიგმა წარმატების მიუხედავად თავისი მეფობის ბოლო პერიოდამდე ვერ შეძლო თიურინგების დამორჩილება.
493-494 წლებში ხლოდვიგის პოლიტიკური წონა გერმანელ მეფეებს შორის იმდენად დიდი იყო,
რომ ოსტგუთების მეფემ თეოდორიხ დიდმა ოდოაკრზე გამარჯვების შემდეგ მეფე ხლოდვიგს დის, აუდოფლედის ხელი სთხოვა და მალე შედგა კიდეც ეს ქორწინება.
თავად ხლოდვიგი, მიუხედავად იმისა, რომ უკვე ცოლად ჰყავდა ქალი, რომელთანაც მომავალი მეფე თეოდორიხ I-იც კი შეეძინა,
493 წელს ქორწინდება კლოტილდაზე, ბურგუნდიის მეფე ხილპერიკ II-ის ასულზე და გუნდობადის ძმისშვილზე.
ამ პერიოდში ბურგუნდიას მართავდა ოთხი ძმა გუნდობადი, გოდეგიზელი, ხილპერიკ II და გოდომარ I.
გუნდობადმა თავისი ძმა ჰილპერიკი ხმლით მოკლა და ბრძანა წყალში გადაეგდოთ კისერზე ქვებშებმული თავის ცოლთან ერთად,
შემდეგ კი დაადანაშაულა და ქვეყნიდან გააძევა მისი ორი ქალშვილი: უფროსი კრონა  და უმცროსი კლოტილდა.
ამავდროულად ხლოდვიგი ელჩებს გზავნიდა ბურგუნდიაში, რომლებიც შეხვდნენ ახალგაზრდა კლოტილდას,
მათ შეამჩნიეს კლოტილდას სილამაზე და გონიერება და შეიტყვეს რომ იგი ასევე სამეფო დინასტიის წარმომადგენელი იყო, ელჩებმა ამის შესახებ უამბეს მეფეს.
ხლოდვიგმა სასწრაფოდ გაგზავნა ელჩები და მეფე გუნდობადს კლოტილდას ხელი სთხოვა.
გუნდობადმა უარი ვერ გაბედა, ელჩებს გააყოლა კლოტილდა და ხლოდვიგი მასზე დაქორწინდა.
მიუხედავად იმისა, რომ ბურგუნდიის სამეფო კარი არიანელობის მიმდევარი იყო, კლოტილდა დედის გავლენით აღიარებდა ქრისტიანობას,
რომელიც დაფუძნებული იყო ნიკეა-კონსტანტინოპოლის რწმენის სიმბოლოზე.
როგორც გრიგოლ ტურელი მოგვითხრობს, გათხოვების შემდეგ კლოტილდა ყველანაირად ცდილობდა ხლოდვიგის ქრისტიანობაზე მოქცევას,
თუმცა ხლოდვიგი არ ჩქარობდა ამ ნაბიჯის გადადგმას.
პირველი შვილის, ინგომერის დაბადების შემდეგ კლოტილდამ სთხოვა ხლოდვიგს იგი ქრისტიანულად მოენათლათ, ხლოდვიგი დათანხმდა.
მაგრამ ნათლობის დასრულებისთანავე, ჯერ კიდევ ნათლობის ტანსაცმელში ბავშვი გარდაიცვალა.
მეფე განრისხდა და გრიგოლ ტურელის მიხედვით მეფემ წამოიძახა:
„ბიჭი რომ ჩემი ღმერთების სახელით მომენათლა, იგი ცოცხალი დარჩებოდა“.
ამის შემდეგ მეფე-დედოფალს მეორე შვილი ხლოდომირი შეეძინათ.
როდესაც იგი მონათლეს, იგი მალევე ავად გახდა და მეფემ თქვა:
„მას იგივე დაემართებოდა რაც მის ძმას, თქვენი ქრისტეს სახელით მონათვლის შემდეგ იგი მალევე მოკვდება“.
კლოტილდამ დაიწყო ლოცვა და საბოლოოდ ხლოდომირი გადარჩა.
496 წელს, ხლოდვიგის მეფობის მეთხუთმეტე წლსითავზე ფრანკებსა და ალემანებს შორის გაჩაღდა ომი.
ხლოდვიგის მმართველობის უმთავრესი მოვლენაა მისი გაქრისტიანება.
გრიგოლ ტურელი აღნიშნავს, რომ მეფის ნათლობა გაიმართა ალემანებზე გამარჯვების შემდეგ.
წყაროების მიხედვით, როდესაც ალემანებმა სძლიეს ფრანკებს, ხლოდვიგმა შესძახა:
ამის შემდეგ ალემანების მეფე დამარცხდა და უმეთაუროდ დარჩენილი მისი ჯარი გაიქცა.
სახლში დაბრუნებულმა ხლოდვიგმა დედოფალს უამბო თუ როგორ მიაღწია გამარჯვებას იესო ქრისტეს სახელით.
დედოფალმა მოიხმო რეიმსის ეპისკოპოსი რემეგიუსი, რომელმაც დაიწყო მეფის დარწმუნება მიეღო ქრისტიანობა.
მეფემ მას უპასუხა
ხალხმა მეფის სიტყვების შემდეგ შესძახა:
ასე მიიღო მეფემ გაქრისტიანების გადაწყვეტილება.
ხლოდვიგის გაქრისტიანების თარიღი მისი მეფობის ქრონოლოგიის ყველაზე სადავო საკითხად რჩება.
მეფის არცერთი ძირითადი ისტორიკოსი არ ასახელებს გაქრისტიანების თარიღს.
ხლოდვიგის გაქრისტიანებაზე საუბარობენ ვიენის ეპისკოპოსი ავიტუსი.
ხლოდვიგის ნათლობამ ხელი შეუწყო მისი ხელისუფლების განმტკიცებას.
ნათლობამ უზრუნველყო მართლმადიდებლური სასულიერო პირების მხარდაჭერა და გალო-რომაელი მოსახლეობის კეთილგანწყობა.
უმთავრესი იყო ის, რომ ხლოდვიგმა მიიღო არა არიანელობა, არამედ ქრისტიანობის მართლმადიდებლური ფორმა.
ადრე გაქრისტიანებულმა ტომებმა  არიანელობა არჩიეს.
ნიკეა-კონსტანტინოპოლის სარწმუნოება იყო რომაელების რელიგია და აღნიშნული სახელმწიფოები ფიქრობდნენ,
რომ მათი ხალხი გაითქვიფებოდა უფრო დიდ ცივილიზაციასთან კავშირში.
ხლოდვიგი გრძნობდა, რომ ეს საფრთხე არ იყო რეალური.
მისმა გადაწყვეტილებამ შექმნა რომანულ-გერმანული კულტურის ერთოანობისა და სინთეზის წინაპირობა და ეს არის ფრანკთა მონარქის დამსახურება ევროპული კულტურისადმი.
გალო-რომაელი ეპისკოპოსები ხლოდვიგის მართლმადიდებლურ ქრისტიანობაზე მოქცევას თვლიდნენ საკუთარ გამარჯვებად.
ეპისკოპოსმა ავიტუს ვიენელმა მეფეს მიმართა ასეთი შინაარსის წერილით:
ხლოდვიგის გაქრისტიანებას თან ახლავს რამდენიმე ლეგენდა.
ერთ-ერთი ვერსიით წმინდა რემიგიუსს გამოეცხადა ანგელოზი მტრედის სახით,
რომელსაც მოჰქონდა მირონით სავსე ჭურჭელი  ხლოდვიგის მოსანათლად.
ამიერიდან, კურთხევისას საფრანგეთის თითქმის ყველა მეფეს ამ ჭურჭლიდან სცხებდნენ მირონს.
გადმოცემის თანახმად, ამ წმინდა ჭურჭელმა XVIII საუკუნემდე მოაღწია და საფრანგეთის დიდი რევოლუციის დროს დაიმსხვრა.
გრიგორი ტურელი თავის „ფრანკების ისტორიაში“ ამის შესახებ არაფერს გვაუწყებს.
ლეგენდას სათავე დაუდო რეიმსის მთავარეპისკოპოსმა ჰინკმარმა.
ასევე არსებობს ლეგენდა საფრანგეთის ჰერალდიკური შროშანის წარმოშობის შესახებ:
ხლოდვიგმა თავისი მონათვლის სიმბოლოდ აირჩია სწორედ ეს ყვავილი.
სხვა ვერსიით ხლოდვიგს ტოლბიაკის ბრძოლის დროს გამოეცხადა ანგელოზი შროშანით და უთხრა,
რომ ეს ყვავილი ყოფილიყო მისი სიმბოლო და გადაეცა იგი თავისი მემკვიდრეებისათვის.
ხლოდვიგის ნათლობასთან დაკაავშირებულია ფრთიანი გამონათქვამი:
გადმოცემის მიხედვით სწორედ ამ სიტყვებით მიმართა წმინდა რემიგიუსმა მეფეს როდესაც მოუწოდა დაეტოვებინა წარმართობა და გადასულიყო ქრისტიანობაზე.
ხლოდვიგის გაქრისტიანების სცენა არაერთხელ გამხდარა მხატვრებისა და მოქანდაკეების შთაგონების წყარო,
როგორც შუა საუკუნეებში ასევე უფრო გვიან პერიოდში.
დასავლეთით ხლოდვიგის წინსვლა დიდი ხნით შეაყოვნა არმიორკის ტერიტორიაზე მცხოვრებმა ბრეტონელებმა,
რომლებთანაც სავარაუდოდ 500 წელს დადო ხელშეკრულება. როგორც ჩანს ხლოდვიგმა ნომინალურად, მაგრამ მაინც დაიქვემდებარა ბრეტონი.
გრიგოლ ტურელი თავის ქრონიკაში არ მოგვითხრობს აღნიშნულ ფაქტზე, თუმცა შემდეგი ამბების თხრობისას აღნიშნავს:
თუმცა სხვა ისტორიკოსები თვლიან, რომ აღნიშნული მტკიცებულება დაუსაბუთებელია და რომ VI საუკუნის შუა წლებისათვის ბრეტონელები ისეთი ძლიერები იყვნენ,
რომ არ ეშინოდათ ფრანკების.
490-იანი წლების შუა პერიოდიდან ფრანკებმა მდინარე ლუარის სამხრეთით, ვესტგუთების მიწებზე დაიწყეს გაფართოება.
მეფე ალარიხის მიერ სიაგრიუსის ღალატის ფაქტი უკვე მოწმობს, რომ ვესტგუთებს ეშინოდათ ფრანკების.
ხლოდვიგმა 494 წელს დაიპყრო სენტი, თუმცა 496 წლისათვის სენტი კვლავ დაიბრუნეს ვესტგუთებმა.
498 წელს ხლოდვიგმა დაიპყრო ბორდო, სადაც ფრანკებმა ტყვედ ჩაიგდეს ვესტგუთების ჰერცოგი და სამხედრო მეთაური სუატრიუსი.
დაახლოებით 502 წლისათვის ეს შეტაკებები დასრულდა.
ვინაიდან ალარიხ II და ხლოდვიგ I ერთმანეთს შეხვდნენ მდინარე ლუარის კუნძულზე სოფელ ამბუაზთან,
საზღვარი ვესტგუთებსა და ფრანკებს შორის სწორედ ამ მდინარეზე გადიოდა.
ბურგუნდიის ორ მეფეს შორის, ძმებ გუნდობადსა და გოდეგიზელს შორის დაიწყო ბრძოლა.
გოდეგიზელმა ძმის წინააღმდეგ დასახმრებლდ მიმართა ხლოდვიგს და დაპირდა ხარკის გადხდას:
500 წელს გოდეგიზელმა და ხლოდვიგმა იერიში მიიტანეს გუნდობდზე, ბრძოლა გაიმრთა მდინარე უშის ნაპირზე, დიჟონის ციხესიმაგრესთან.
გუნდობადი ავინიონში გაიქცა.
501 წელს გუნდობადი ვესტგუთების მხარდაჭერით კვლავ შეიჭრა ბურგუნდიაში, ალყა შემოარტყა ვიენში მყოფ გოდეგიზელსა და მის დამხმარე ფრანკთა დანაყოფებს.
საკვების უკმარისობის გამო, გოდეგიზელმა ბრძანა, რომ უბრალო მოსახლეობა გაეყარათ ქალაქიდან.
მათ შორის ერთ-ერთი იყო ხელოსანი, რომელსაც ევალებოდა ქალაქის წყალმომარაგების სისტემის მეთვლყურეობა,
მან გუნდობადს აჩვენა გზა საიდანაც შეიძლებოდა წყლის გადაკეტვა ქალაქისათვის.
ღალატის მეშვეობით გუნდობადი დაეპატრონა ქალაქს და გაანადგურა გარნიზონი.
გოდეგიზელი გაიქცა არიანულ ეკლესიაში, სადაც იგი მოკლეს არიანელ ეპისკოპოსთან ერთად.
ტყვედ ჩავარდნილი ფრანკები ვესტგუთების მეფე ალარიხ II-ს გაუგზავნეს ტულუზაში.
გუნდობადი გახდა ბურგუნდიის ერთადერთი მეფე.
503 წელს გუნდობადი და ხლოდვიგი ერთმანეთს შეხვდნენ ოსერის ახლოს და დადეს სამოკავშირეო ხელშეკრულება.
506 წელს აჯანყდნენ ალემანები და ხლოდვიგმა კვლავ აიძულა ისინი ეღიარებინათ მისი ხელისუფლება,
მაგრამ ალემანების ნაწილი გაიქცა და თავი შეაფარეს ოსტგუთებს, განსახლდნენ ბოდენის ტბის სამხრეთით და ნორიკში.
თეოდორიხ დიდმა მათ ბავარიელებთან ერთად, რომაული მაგალითის მსგავსად მიანიჭა „ფედერირებული მოკავშირეების“ სტატუსი და დაავალა ალპების მთების გადასასვლელების დაცვა.
ხლოდვიგის მმართველობის ერთ-ერთი თვალსაჩინო მოვლენაა 507-508 წლებში გალიაში ვესტგუთების სამეფოს დიდი ნაწილის ხელში ჩაგდება მოკავშირე ბურგუნდებთან ერთად.
ამ ომში ხლოდვიგს მხარს უჭერდა რიპუარელი ფრანკები და მათი მეფე სიგიბერტ კოჭლი.
ოსტგუთების მეფე თეოდორიხ დიდმა ვესტგუთებთან, ბურგუნდებთან, გერულებთან, ვარნებთან, რაინისპირა თიურინგიელებთან და ასევე ხლოდვიგთან დააგზავნა ელჩები და წერილები,
რომელშიც თხოვდა ყველა მათგანს დასავლეთ ევროპის გერმანულ სახელმწიფოებს შეენარჩუნებინათ მშვიდობა,
მაგრამ ხლოდვიგი არანაირ მოლაპარაკებაზე არ წასულა.
სავარაუდოდ მას სწრაფი თავდასხმისაკენ აქეზებდა ბიზანტიური დიპლომატია,
რადგან ხლოდვიგის წარმატება შეასუსტებდა თეოდორიხ დიდის პოლიტიკურ მდგომარეობას.
ხლოდვიგი ფიქრობდა რომ გალო-რომაელი მოსახლეობა და ვესტგუთების მართლმადიდებლური საეკლესიო იერარქია ერთსულოვნად გადავიდოდა ერთმორწმუნე ფრანკების მხარეზე,
თუმცა ეს მოლოდინი სრულად არ გამართლდა.
ოვერნის მოსახლეობამ სიდონიუს აპოლინარიუსის შვილის, აპოლინარიუსის მეთაურობით მხარი დაუჭირა ვესტგუთების მეფე ალარიხ II-ს.
507 წლის გაზაფხულზე ხლოდვიგი თავის შვილ თოიდერიხ I-თან და სიგიბერტ კოჭლის შვილ ხლოდერიხთან ერთად სალაშქროდ დაიძრა ტურის მიმართულებით.
ვესტგუთების სახელმწიფოს დაშლაში მნიშვნელოვანი როლი ითამაშა ალარიხის ბრძოლის ველზე სიკვდილმა და ზრდასრული მემკვიდრის არყოლამ.
დამარცხების შემდეგ პირველ კვირეებში, სავარაუდოდ, არავინ იყო, ვინც შეძლებდა ვესტგუთების ძალების მობილიზებას.
ფრანკების მიერ ვესტგუთების დაპყრობა აკვიტანიაში შემდგომი გართულებების გარეშე წარიმართა.
ხლოდვიგმა აკვიტანიაზე ლაშქრობის თავისუფლება მიიღო მას შემდეგ, რაც აღმოსავლეთ რომის იმპერიის  ფლოტმა ალყა შემოარტყა ტარენტეს.
თეოდორიხ დიდისა და ოსტგუთების ძალების გაერთიანების გამო ვერ შეძლეს ვესტგუთების დასახმარებლად მისვლა.
ხლოდვიგი არმიის ნაწილით გადავიდა ბორდოში, სადაც მან ზამთარი გაატარა,
ხოლო მისი შვილი თოიდერიხი ჯარის სხვა ნაწილთან ერთად იმორჩილებს ვესტგუთებს სამხრეთ და სამხრეთ-აღმოსავლეთ გალიაში.
დაიპყრო ქალაქები ალბი, როდეზი და კლერმონი და მიწები ბურგუნდების ტერიტორიამდე.
508 წლის გაზაფხულზე ფრანკების ძალები ხლოდვიგის მეთაურობით, ბურგუნდების მაშველ რაზმთან ერთად იღებს ვესტგუთების დედაქალაქ ტულუზას.
ფრანკებს ხელში ჩაუვარდათ საგანძურის დიდი ნაწილი.
შეცდომაა იმის თქმა, რომ მთელი სამეფო ხაზინა აღმოაჩინეს ფრანკებმა ტულუზაში.
პროკოფი კესარიელის ცნობით ცხადი ხდება, რომ საგანძურის ნაწილი უსაფრთხოების მიზნით გადატანილი იყო კარკასონში.
თეოდორიხი ფრანკებთან ერთად კი აგრძელებს დაპყრობას და იღებს ქალაქ ოვერნს,
ხოლო ბურგუნდიის მეფე გუნდობადი იპყრობს ნარბონას და ალყას შემოარტყავს არლს,
რადგან სურს ხმელთაშუა ზღვაზე გასასვლელი მიიღოს.
დაახლოებით 508 წელს ოსტგუთების მეფე თეოდორიხ დიდმა გალიაში გააგზავნა ჯარის ნაწილები,
რომლებსაც მეთაურობდნენ ჰერცოგები იბა, მამო და ტულუინი, რათა ხელი შეეშალათ ვესტგუთების სახელმწიფოს სრული დაშლისათვის.
ბურგუნდები იძლებულები გახდნენ ხელი აეღოთ არლის ალყაზე.
მათ დაკარგეს ასევე ნარბონაც.
ოსტგუთების არმიამ შეძლო ასევე ფრანკების ალყის მოხსნა კარკასონშიც,
სადაც, როგორც ჩანს, იმალებოდა ალარიხ II-ის მცირეწლოვანი შვილი ამალარიხი,
რომელიც ასევე იყო თეოდორიხ დიდის შვილიშვილი.
ამის შემდეგ დაამარცხეს ვესტგუთების ჯარი ბარსელონასთან ახლოს.
ომი გაგრძელდა 512 ან 514 წლამდე, თუმცა ჩვენთვის უცნობია ცალკეული ბრძოლების მიმდინარეობის დეტალები.
ოსტგუთების ჩარევის შედეგად ვესტგუთებმა შეინარჩუნეს სამხრეთ და სამხრეთ-დასავლეთ გალიის ნაწილი, სეპტიმანია და ნოვემპოპულანიის სამხრეთი ნაწილი ქალაქებით:
ნიმი, მაგალონა, ლოდევი, აგდი, ბეზიე, ნარბონა და კარკასონი.
პროვანსი მდინარე დიურანსიდან სამხრეთით შეუერთდა ოსტგუთების სახელმწიფოს.
გუთებთან ბრძოლის შედეგად ფრანკებმა მნიშვნელოვნად გააფართოეს თავიანთი ტერიტორია გალიაში და შემდეგ დაიპყრეს ტერიტორიები გარონიდან მდინარე რაინამდე და ბრეტანიდან რონამდე,
ხოლო ხმელთაშუა ზღვაზე გასასვლელი მათთვის ჯერ კიდევ მიუწვდომელი იყო.
508 წელს ხლოდვიგთან ტურში ჩავიდნენ აღმოსავლეთ რომის იმპერიის  ელჩები და შეატყობინეს მას,
რომ იმპერატორმა ანასტასიოს I-მა საპატიო კონსულის დონემდე აამაღლა.
იმპერატორმა მას ასევე გაუგზავნა სამეფო ხელისუფლების ფორმალური აღიარების ნიშნები: მოსასხამი, ტუნიკა და დიადემა.
ამ ქმედებით ბიზანტიამ გამოხატა მოწონება ხლოდვიგის ანტი-გოთური პოლიტიკისა და მისი ქრისტიანული სარწმუნოების მიღების მიმართ.
გალიის ქრისტიანი მოსახლეობისათვის ეს იყო ფრანკთა ხელისუფლების ლეგიტიმურობის დამსახურება.
ამასთანავე უნდა აღინიშნოს, რომ კონსულობა ხლოდვიგს არ მიუღია და ეს იყო მხოლოდ ფორმალური აღიარება.
ვესტგუთებთან ომის შემდეგ ხლოდვიგი გაემგზავრა პარიზში, რომელიც 508 წელს გახადა საკუთარი რეზიდენცია.
ეკლესიის მიმართ ხლოდვიგის დამსახურება დიდია, მან ქვეყანა გააქრისტიანა.
მისმა ცოლმა დედოფალმა კლოტილდა ბურგუნდიელმა წმინდანის ხარისხი მიიღო,
მაგრამ ხლოდვიგის კანონიზირება არ მომხდარა და ამის მიზეზი მეფის ცინიკური ხასიათი იყო.
ნათლობა მისთვის არ ყოფილა მორალური გადაწყვეტილება,
ხლოდვიგს ქრისტიანობის მიღებით პრაქტიკული სარგებლის მიღება უნდოდა და როგორც კი გახდა ქრისტიანი თავისი ნათესავების მიმართ დაიწყო ანგარიშსწორება.
რიპუარული ფრანკების მეფის სიგიბერტ კოჭლის წინააღმდეგ  განაწყო მისი შვილი ხლოდერიხი და აიძულებდა მამის მოკვლას.
სიგიბერტის მკვლელობა მოხდა ბუკონსკის ტყეში ნადირობისას.
თავად ხლოდერიხი კი 508 წელს მოაკვლევინა საკუთარ ელჩებს.
ხლოდვიგმა თავის სახელმწიფოს შემოუერთა სიგიბერტის სამფლობელოები
სხვა შემთხვევებში ხლოდვიგი მიმართავდა სამხედრო ძალას.
მაგალითად, იგი დაუპირისპირდა სალიკური ფრანკების ერთ-ერთ ლიდერს ხარარიხს, რომელიც ფლობდა ტერიტორიის ნაწილს რაინის დაბლობზე.
ადრე ხლოდვიგმა სიაგრიუსის წინააღმდეგ ბრძოლისას ხარარიხს დახმარებისათვის მიმართა,
მაგრამ მან ნეიტრალური პოზიცია დაიკავა და ელოდებოდა რომელი მოწინააღმდეგე გაიმარჯვებდა.
ხლოდვიგმა ტყვედ ჩაიგდო ხარარიხი და მისი შვილი და იძულებით შეჭრა თმა, მამა მღვდლად გამოაცხადა, ხოლო შვილი დიაკვნად.
ამრიგად, ხარარიხსა და მის შვილს ჩამოერთვა სამეფო მემკვიდრეობის უფლება.
მოგვიანებით ხლოდვიგის ბრძანებით მათ თავები მოკვეთეს
შემდეგ ხლოდვიგმა გადაწყვიტა დაეპყრო თავისი ნათესავისა და მოკავშირის რაგნახარის მიწები კამბრეში.
მან მოისყიდა რაგნახარის ჯარისკაცები და მათ გაუგზავნა ოქროს ნივთები,
მაგრამ როგორც გრიგოლ ტურელი გვეუბნება ეს ნივთები მხოლოდ მოოქროვილი იყო.
ამის შემდეგ ხლოდვიგი რაგნახარის წინააღმდეგ გამოვიდა.
ბრძოლის დაწყებისთანავე რაგნახარი და მისი ძმა რიხარი მეომრებმა შეიპყრეს და გადასცეს ხლოდვიგის ნდობით აღჭურვილ პირებს.
ხლოდვიგმა ორივე ძმა მოკლა.
მათი მკვლელობის შემდეგ მოღალატე ჯარისკაცებმა გაიგეს, რომ ხლოდვიგის ოქრო იყო ყალბი.
როდესაც მათ ხლოდვიგს ამის შესახებ უთხრეს მეფემ უპასუხა
ასევე ხლოდვიგის ბრძანებით მოკლეს რაგნახარის ძმა რიგნომერი ქალაქ ლე-მანში.
ამ ამბების შედეგად სალიკური ფრანკების მიწები, რომლის ცენტრიც კამბრე იყო, შეუერთდა ხლოდვიგის სამფლობელოს.
ზოგიერთი ისტორიკოსი ხლოდვიგის მიერ სალიკური ფრანკების ტერიტორიის დაპყრობას მიაკუთვნებს არა ხლოდვიგის მეფობის დასასრულს,
როგორც გრიგოლი ტურელი გვეუბნება, არამედ მისი დაპყრობების პირველ ნაწილს, კერძოდ კი, ხლოდვიგის სიაგრიუსზე გამარჯვების პერიოდს.
ხლოდვიგმა ღალატით მოიშორა ასევე ის ნათესავები, რომელთა მხრიდანაც ელოდა ხელისუფლების წართმევას და ღალატს.
გრიგოლ ტურელის სიტყვებით იგი თითქოს წუხდა, რომ დარჩა ნათესავების გარეშე, რომლებიც გასაჭირის დროს დაეხმარებოდნენ,
მაგრამ ტურელისვე შეფასებით ეს არ უთქვამს სინანულის გამო, ეს იყო ეშმაკურად ნათქვამი,
იმ იმედით, გაერკვია თუ ვინმე კიდევ იყო დარჩენილი, რომლის მოშორებაც შეიძლებოდა.
თავისი მმართველობის ბოლო პერიოდში ხლოდვიგმა დაიპყრო რაინის წვრილ-წვრილი სამეფოები:
თიურინგების, ვარნებისა და დასავლეთის გერულების.
ხლოდვიგის დროს ჩაწერეს სალიკური სამართალი, ფრანკების კანონთა პირველი კრებული.
ასევე მოიწვია პირველი საეკლესიო კრება 511 წლის ივლისში ორლეანში, რომელშიც მონაწილეობდა 32 ეპისკოპოსი,
რომელთაგანაც ნახევარი წარმოშობით იყო ფრანკების სახელმწიფოდან.
ხლოდვიგი გარდაიცვალა 511 წლის 27 ნოემბერს 45 წლის ასაკში პარიზში.
იგი დაკრძალეს წმინდა მოციქულების პეტრესა და პავლეს სახელობის ეკლესიაში, რომელიც თავად ააშენა.
XVIII საუკუნეში ეს ეკლესია აკურთხეს ხლოდვიგის გვერდით დაკრძალული წმინდა ჟენევიევას სახელზე.
ხლოდვიგი მეფობდა 30 წელი.
ხლოდვიგის გარდაცვალების შემდეგ სამეფო დაიყო მის ოთხ ვაჟს შორის.
მეუღლის გარდაცვალების შემდეგ კლოტილდა ბურგუნდიელი ტურში გაემგზავრა და ცხოვრების უკანასკნელი წლები წმინდა მარტინის ბაზილიკაში გაატარა,
იშვიათად სტუმრობდა პარიზს.
იგი გარდაიცვალა 544 წელს ტურში.
ცხედარი გადაასვენეს პარიზში და დაკრძალეს მეუღლის გევრდით წმინდა პეტრესა და პავლეს ბაზილიკაში.
გარი კასპაროვი 1985-2006 წლებში, მცირე შესვენებებით, პირველ ადგილს იკავებდა ფიდეს რეიტინგში.
1994 წელს, 1993 წელს მიღებული გადაწყვეტილების თანახმად, კასპაროვი გარიცხეს ფიდეს რეიტინგიდან,
კასპაროვმა მსოფლიოს ჩემპიონის ტიტული 1985 წელს მოიპოვა, როდესაც პრეტენდენტის რანგში მოქმედი ჩემპიონი ანატოლი კარპოვი დაამარცხა.
„ორი კას“ დაპირისპირების ფარგლებში, კასპაროვმა და კარპოვმა მსოფლიო ჩემპიონობისთვის ხუთი მატჩი ითამაშეს.
1993 წელს კასპაროვი და პრეტენდენტი ნაიჯელ შორტი ფიდედან გამოვიდნენ და მატჩი ახალი ორგანიზაციის,
პროფესიონალური საჭადრაკო ასოციაციის  ეგიდის ქვეშ ჩაატარეს.
საპასუხოდ, ფიდემ კასპაროვს მსოფლიოს ჩემპიონის ტიტული ჩამოართვა.
2006 წლამდე, არსებობდა მსოფლიოს ორი ჩემპიონი: ერთი ფიდეს, ხოლო მეორე პფა-ს ვერსიით.
2000 წელს კასპაროვმა დათმო ჩემპიონის ტიტული ვლადიმერ კრამნიკთან მატჩში.
2005 წელს დაასრულა საჭადრაკო კარიერა პოლიტიკური საქმიანობის დაწყების გამო.
იყო სხვადასხვა ოპოზიციური მოძრაობების მონაწილე.
იკავებდა „გაერთიანებული სამოქალაქო ფრონტის“ თავმჯდომარის თანამდებობას,
იყო „სრულიად რუსეთის სამოქალაქო კონგრესის“ ერთ-ერთი თავმჯდომარე,
„რუსეთის ფედერაციის ეროვნული ასამბლეის“ დეპუტატი.
2008 წელს გახდა „გაერთიანებული დემოკრატიული მოძრაობა სოლიდარობის“ ფედერალური ბიუროს ერთ-ერთი წევრი და დამფუძნებელი,
თუმცა, 2013 წელს დატოვა მისი რიგები.
2012 წლის ოქტომბერში კასპაროვი აირჩიეს რუსული ოპოზიციის „საკოორდინაციო საბჭოში“.
2013 წელს განაცხადა, რომ ტოვებდა რუსეთს და გააგრძელებდა პუტინის რეჟიმთან ბრძოლას საერთაშორისო არენაზე.
2011 წლიდან კასპაროვი აგრეთვე იკავებს „ადამიანის უფლებათა ფონდის“ საერთაშორისო საბჭოს თავმჯდომარის პოსტს.
2014 წელს მონაწილეობდა ფიდეს პრეზიდენტის არჩევნებში, თუმცა დამარცხდა მოქმედ კირსან ილუმჟინოვთან.
გარი კასპაროვი დაიბადა 1963 წლის 13 აპრილს. მამამისი, კიმ ვაინშტეინი პროფესიით იყო ინჟინერ-ენერგეტიკოსი, ხოლო დედა კლარა .
ბებიამისი, აზერბაიჯანის ხელოვნების დამსახურებულ მოღვაწე, მუსიკის მასწავლებლად მუშაობდა საშუალო სკოლაში.
კასპაროვის ბიძაშვილი ტიმურ ვაინშტეინი კი ტელეპროდიუსერი იყო.
კასპაროვის მშობლები ჭადრაკის მოყვარულები იყვნენ და გაზეთებში დაბეჭდილ საჭადრაკო ამოცანებს ხსნიდნენ.
გარი მათ ხშირად აკვირდებოდა და ერთხელ, ხუთი წლის ასაკში, ამოხსნაც უკარნახა.
ამის შემდეგ, მამამ კასპაროვს თამაში ასწავლა.
1977 წელს გარი კასპაროვი კომკავშირის წევრი გახდა.
ათი წლის ასაკში, ჭაბუკთა შეჯიბრებაზე ვილნიუსში კასპაროვმა გაიცნო სპორტის ოსტატი ალექსანდრე ნიკიტინი,
რომელიც დიდი ხნის განმავლობაში იყო მისი მწვრთნელი.
1976 წლამდე ნიკიტინი კასპაროვს პერიოდულად აძლევდა კონსულტაციებს და სხვადასხვა დავალებებს, იქიდან მოყოლებული კი მათ ერთად დაიწყეს მუშაობა.
იმავე ტურნირზე, ფრედ ითამაშა ვიქტორ კორჩნოისთან.
1976 წლის დასაწყისში, თორმეტი წლის ასაკში, გარი კასპაროვმა ჭაბუკთა შორის სსრკ-ს ჩემპიონატში პირველი ადგილი დაიკავა.
მისი მოწინააღმდეგეებიდან უმრავლესობა მასზე რამდენიმე წლით უფროსი იყო.
გამარჯვების შემდეგ, კასპაროვის მწვრთნელი ნიკიტინი, რომელიც მოსკოვში ცხოვრობდა, ბაქოელმა ოსტატმა, ალექსანდრე შაკაროვმა შეცვალა.
1978 წლის იანვარში, კასპაროვმა მოიგო მინსკში ჩატარებული სოკოლსკის მემორიალი და მიიღო სპორტის ოსტატის წოდება.
წოდების მისაღებად აუცილებელი ნორმა მან ტურნირის დასრულებამდე ხუთი ტურით ადრე შეასრულა,
ხოლო ბოლო შეხვედრაში დაამარცხა ანატოლი ლუტიკოვი — კასპაროვისთვის ეს დიდოსტატთან პირველი სატურნირო მატჩი იყო.
ბაქოს ტურნირზე  კასპაროვმა გაიმარჯვა და აგრეთვე შეასრულა დიდოსტატის ნორმა.
ტურნირის შემდეგ, კასპაროვმა დაასრულა საშუალო სკოლა ოქროს მედლით,
ხოლო წლის ბოლოს გახდა სსრკ-ს ნაკრების მეორე სათადარიგო მოთამაშე საჭადრაკო ოლიმპიადაზე, სადაც თავის დაფაზე მესამე შედეგი აჩვენა.
1981 წლის დასაწყისში, კასპაროვი თამაშობდა პირველ დაფაზე სსრკ-ს ნაკრებთა მეოთხე მატჩ-ტურნირზე, როგორც ახალგაზრდათა ნაკრების წევრი;
თავის დაფაზე მან პირველი ადგილი დაიკავა, ხოლო მსოფლიოს ჩემპიონ კარპოვთან ორივეჯერ ყაიმი ითამაშა.
1982 წლის სექტემბერში მოსკოვში ჩატარდა საზონათშორისო ტურნირი,
რომლიდანაც პრეტენდენტობის მატჩებზე მონაწილეობას პირველი ორი ადგილის მფლობელი იღებდა.
კასპაროვმა დისტანცია მარცხის გარეშე  გაიარა.
ნახევარფინალურ შეხვედრაში, რომელიც 1983 წლის აგვისტოში უნდა გამართულიყო, კასპაროვს ოპონენტად ვიქტორ კორჩნოი ერგო.
წესების თანახმად, ორივე მხარეს შეეძლო მატჩის ადგილის არჩევა იმ ქალაქებიდან, რომლებიც უზრუნველყოფდნენ შესაბამის პირობებს და საპრიზო ფონდს;
საკამათო სიტუაციებში, გადამწყვეტი ხმა ფიდეს პრეზიდენტს ჰქონდა.
კორჩნოიმ როტერდამი, ხოლო კასპაროვმა ლას-პალმასი აირჩია.
ფიდეს პრეზიდენტმა, ფლორენსიო კამპომანესმა პასადენა არჩია.
საბჭოთა საჭადრაკო ფედერაციამ მიიღო გადაწყვეტილება, რომ კასპაროვი პასადენაში არ გაემგზავრებოდა;
მიზეზად, ფედერაციამ დაასახელა ვარაუდი, რომ აშშ-ში საბჭოთა დელეგაცია უსაფრთხოდ ვერ იქნებოდა.
შედეგად, კასპაროვი დამარცხებულად გამოცხადდა.
ანალოგიური მოხდა სამი დღის შემდეგ, როდესაც ვასილი სმისლოვი
კასპაროვმა არც ერთ პარტიაში არ წააგო.
1984 წლის ივნისში კასპაროვი თამაშობდა მეორე დაფაზე „სსრკ მსოფლიოს წინააღმდეგ“ მატჩის ფარგლებში.
თავის მიკროშეხვედრაში იან ტიმანთან კასპაროვმა გამარჯვება მოიპოვა .
პირველი მატჩი მსოფლიო ჩემპიონობისთვის კასპაროვმა მოქმედ ჩემპიონთან, ანატოლი კარპოვთან ითამაში.
იქამდე, მათ ოფიციალურ დონეზე სამი პარტია ითამაშეს; ყველა ყაიმით დამთავრდა.
ფიდეს მომდევნო კონგრესზე დაამტკიცეს ახალი წესები:
მსოფლიოს ჩემპიონობისთვის ჩასატარებელ მატჩის ფარგლებში, მოწინააღმდეგეებს უნდა ეთამაშათ 24 პარტია;
გამარჯვებისთვის საჭირო იყო მეტი პარტიის მოგება. თუ ანგარიში თანაბარი იქნებოდა, მოქმედი ჩემპიონი ტიტულს ინარჩუნებდა.
1985 წლის ზაფხულში კასპაროვმა მისცა დიდი ინტერვიუ დასავლურგერმანულ გამოცემა შპიგელის,
რომელშიც სსრკ-ს საჭადრაკო ფედერაცია კარპოვის მხარდაჭერაში და ანტისემიტიზმში დაადანაშაუალა და ეჭვი გამოთქვა, რომ ახალი მატჩი არ შედგებოდა.
ახალი მატჩი კარპოვსა და კასპაროვს შორის დაიწყო 1985 1 სექტემბერს, კვლავ მოსკოვში.
კასპაროვმა პირველ პარტიაში ნიმცოვიჩის დაცვაში ნაკლებად გავრცელებული გაგრძელება აირჩია და გაიმარჯვა.
მეთერთმეტე პარტიაში, მოწინააღმდეგის უხეში შეცდომის წყალობით, კასპაროვმა ანგარიში გაათანაბრა.
გარდამტები აღმოჩნდა მეთექვსემეტე პარტია,
რომელშიც კასპაროვმა შავი ფიგურებით სიცილიური დაცვაში გამბიტური ვარიანტი გამოიყენა და ეფექტური გამარჯვება მოიპოვა .
22 წლის, 6 თვის და 27 დღის ასაკში კასპაროვი გახდა ჭადრაკის ისტორიაში მსოფლიოს ყველაზე ახალგაზრდა ჩემპიონი .
კასპაროვის რეკორდის გაუმჯობესებასთან ახლოს იყო მაგნუს კარლსენი,
თუმცა, 2013 წელს, როდესაც იგი ჩემპიონი გახდა, კასპაროვზე რამდენიმე თვით უფროსი იყო.
1986 წელს, პესტოვოს დასასვენებელ სახლში გაიხსნა „კასპაროვ-ბოტვინიკის სკოლა“, რომელიც ბოტვინიის სკოლის განახლებულ ვერსიას წარმოადგენდა.
პირველ სესიაზე მიიწვიეს 13 ნიჭიერი სკოლის მოსწავლე, მათ შორის კონსტანტინე საკაევი და ვლადიმერ აკოპიანი.
მოგვიანებით, სკოლაში მეცადინეობდნენ ვლადიმერ კრამნიკი, ალექსეი შიროვი, სერგეი ტივიაკოვი და სხვა მომავალი დიდოსტატები.
წლის ბოლოს კასპაროვმა სსრკ-ს ნაკრების შემადგენლობაში მოიგო დუბაიში ჩატარებული ოლიმპიადა.
იქვე შედგა ფიდეს მორიგი კონგრესი და ორგანიზაციის პრეზიდენტის არჩევნები.
კასპაროვი, რეიმონდ კინთან ერთად, მხარს უჭერდა ფლორენსიო კამპომანესის მეტოქეს, ბრაზილიელ ლუსენას.
ჯერ კიდევ არჩევნებამდე, კამპომანესმა მოიპოვა დელეგატთა უმრავლესობის მხარდაჭერა, ამიტომ, ლუსენამ კანდიდატურა მოხსნა.
1987 წლის თებერვალში, კასპაროვის ინიციატივით, შეიქმნა „დიდოსტატთა ასოციაცია“,
რომელიც მიზნად ისახავდა წამყვანი მოჭადრაკეების ინტერესების დაცვას და ფიდეს საპირწონეობას.
კასპაროვი ასოციააცის პრეზიდენტი გახდა.
1988-1989 წლების სეზონში „დიდოსტატთა ასოციაციამ“ ჩაატარა „მსოფლიოს თასი“ მსოფლიოს 25 უძლიერესი მოჭადრაკისთვის.
ტურნირი შედგებოდა ექვსი ეტაპისგან და წრიული სისტემით მიმდინარეობდა.
ყველა მოჭადრაკეს, სურვილისამებრ, შეეძლო მონაწილეობა მიეღო ოთხ ტურნირში;
საბოლოო შედეგში ხვდებოდა სამი საუკეთესო შედეგი.
კასპაროვმა მონაწილეობა მიიღო ბელფორის, რეიკიავიკის, ბარსელონის და შელეფტეოს ტურნირებში;
პირველი ორი ტურნირი მან მოიგო, ხოლო დანარჩენ ორში გაიყო პირველი ადგილი ლუბოევიჩთან და კარპოვთან.
საბოლოო ჯამში, კასპაროვმა პირველი ადგილი დაიკავა.
1989 წლის შემოდგომაზე კასპაროვმა მოიგო კიდევ ერთი, ორწრიანი ტურნირი ტილსბურგში.
მან 14 შესაძლებელი ქულიდან 12 აიღო და მეორე ადგილზე გასულ კორჩნოის 3½ ქულით გაასწრო.
ამ გამარჯვების გამო, კასპაროვმა ფიშერის მიერ დამყარებული რეკორდული რეიტინგი, 2785 ქულა, გააუმჯობესა.
1991 წელს დაიწყო ტურნირი ლინარესში, სადაც კასპაროვმა პირველი ადგილი ვასილ ივანჩუკთან პირად შეხვედრაში დამარცხების შედეგად დათმო.
1992 წლის თებერვალში შედგა რუსეთის ჭადრაკის ფედერაციის პირველი ყრილობა.
კასპაროვმა პრეზიდენტად არკადი მურაშოვის კანდიდატურა დააყენა.
მურაშოვმა გაიმარჯვა,
ხოლო კარპოვმა კასპაროვთან არსებული ფედერაციის პრეზიდენტის არჩევნების გარშემო არსებული უთანხმოებების გამო უარი თქვა 1992 წლის საჭადრაკო ოლიმპიადაზე მონაწილეობაზე
ფიდეს მიერ გატარებულ პოლიტიკასთან უთანხმოების გამო,
1993 წლის 27 თებერვალს, კასპაროვმა და პრეტენდენტთა ციკლში გამარჯვებულმა ნაიჯელ შორტმა განაცხადეს,
რომ მატჩს ფიდეს გარეშე, ახალი ორგანიზაციის, „პროფესიონალური საჭადრაკო ასოციაციის“ ეგიდის ქვეშ ჩაატარებდნენ.
1994 წელს, ლინარესში ჩატარებულ XVIII კატეგორიის სუპერტურნირზე კასპაროვმა შიროვთან მეორე ადგილი გაიყო,
ხოლო პირველი ადგილი დაიკავა კარპოვმა, რომელმაც 13 ქულიდან 11 აიღო.
ეს ტურნირი ჭადრაკის ისტორიაში ერთ-ერთ ყველაზე უძლიერესად,
ხოლო კარპოვის მოგება ერთ-ერთ ყველაზე შთამბეჭდავ გამოსვლად ითვლება.
1995 წლის შემოდგომაზე, მსოფლიო სავაჭრო ცენტრში ჩატარდა მატჩი მსოფლიოს ჩემპიონობისთვის კასპაროვსა და ანანდს შორის.
პირველ რვა პარტიაში ყაიმი დაფიქსირდა, მეცხრე ანანდმა მოიგო, ხოლო შემდეგ ხუთ პარტიაში კასპაროვმა ოთხი გამარჯვება მოიპოვა.
მატჩი კვლავ დროზე ადრე, 18-ე პარტიის შემდეგ დასრულდა.
კასპაროვმა შედეგი ასე ახსნა: „იგი ძალიან კარგად მოამზადეს, პერსონალურად ჩემს წინააღმდეგ.
ანანდის მწვრთნელებმა გაითვალისწინეს ყველა ჩემი ჩვევა, მიდრეკილება და განსაკუთრებულობები, დებიუტები,
რომელთა გათამაშებაც მჩვევია და ა.შ.
მაგრამ, მათ არ გაითვალისწინეს თვითონ ანანდის განსაკუთრებულობები.
მათ თავს მოახვიეს ვიშის მისთვის უჩვეულო თამაშის სტილი“.
წლის ბოლოს, „პსა“-ს მიერ ჩატარებულ ტურნირზე ჰორგენში კასპაროვმა მხოლოდ ერთი გამარჯვება მოიპოვა და მეხუთე ადგილი დაიკავა .
პირველი და მეორე ადგილი გაიყვეს ივანჩუკმა და კრამნიკმა.
1996 წლის იანვარში, „პსა“-ს ძირითადმა სპონსორმა, ინტელმა გამოაცხადა, რომ აღარ გააგრძელებდა შეთანხმებას „პსა“-სთან.
მალევე, „პსა“-მ არსებობა შეწყვიტა.
1996 წელს კასპაროვმა მოიგო ისტორიაში პირველი, XXI კატეგორიის ტურნირი,
რომლის მონაწილეთა საშუალო რეიტინგი 2756,6 ქულა იყო.
ამ ტურნირში, რომელშიც მონაწილეები ერთმანეთს ორჯერ ხვდებოდნენ, თამაშობდნენ ანანდი, ივანჩუკი, კარპოვი, კასპაროვი, კრამნიკი და ტოპალოვი.
კასპაროვმა მოუგო ტოპალოვს, კარპოვს და ივანჩუკს და დანარჩენი პარტიები ყაიმით დაასრულა;
იგი პირველ ადგილზე გავიდა და მეორეადგილოსან ანანდს 1 ქულით გაუსწრო.
1998 წელს კასპაროვმა და „მსოფლიო საჭადრაკო საბჭომ“, ლინარესის ტურნირის ორგანიზატორთან, ლუის რენტეროსთან ერთად დაგეგმეს მატჩი მსოფლიო ჩემპიონობისთვის.
პრეტენდენტი უნდა გამხდარიყო ანანდისა და კრამნიკის მატჩის გამარჯვებული.
ანანდმა მონაწილეობაზე უარი თქვა იმ მიზეზით, რომ არ ჰქონდა უფლება, მიეღო მონაწილეობა პრეტენდენტულ ციკლში,
რომელიც ფიდეს მიერ არ იყო ჩატარებული;
მისი ადგილი ალექსეი შიროვმა დაიკავა,
1999 წელს კასპაროვმა ითამაშა „მატჩი მთელი მსოფლიოს წინააღმდეგ“ და გაიმარჯვა.
2000 წლის შემოდგომაზე, კასპაროვმა წააგო საჩემპიონო მატჩი ვლადიმერ კრამნიკთან და დაკარგა ჩემპიონის წოდება.
მატჩამდე, მოწინააღმდეგეებს თანაბარი ანგარიში ჰქონდათ ,
თუმცა, გამარჯვებების სერიის და უზარმაზარი გამოცდილების გამო, კასპაროვი ფავორიტად მიიჩნეოდა.
დიდი ინტერესი გამოიწვია გარი კასპაროვისა და საჭადრაკო პროგრამების მატჩებმა.
1989 წელს, საჭადრაკო პროგრამამ,
რომელიც კომპიუტერ სან ოთხის აპარატულ ბაზაზე მოქმედებდა, მნიშვნელოვან წარმატებას მიაღწია.
პირველად ისტორიაში, პროგრამამ ოფიციალურ ტურნირზე დიდოსტატი  დაამარცხა.
1989 წლის 22 ოქტომბერს, ნიუ-იორკში, შედგა კასპაროვისა და პროგრამის ორი ბლიც-პარტია.
ჩემპიონმა მათში ადვილად გაიმარჯვა.
განსაკუთრებით სანახაობრივი გამოდგა მეორე პარტია, რომელშიც კასპაროვმა გამარჯვება ეფექტური, კომბინაციური სტილით მოიპოვა.
მატჩის შემდეგ, კასპაროვმა განაცხადა:
1996 წელს კომპანიამ შესთავაზა კასპაროვს,
ეთამაშა მათ მიერ შექმნილ საჭადრაკო აპარატ დიფ ბლუსთან 500,000 აშშ დოლარის საპრიზო ფონდით.
დიფ ბლუ — სუპერკომპიუტერი სისტემა ერ ეს ექვსი ათასის ბაზაზე;
შედგება 32 კვანძისგან, მთლიანობაში აქვს 512 პროცესორი, რომელთაგანაც 480 აპარატულად იყო ოპტიმიზირებული საჭადრაკო პროგრამისთვის.
დიფ ბლუს მწარმოებლურობა საერთო გამოთვლებზე
კომპანიმ მეორე მატჩში კასპაროვს 1,1 მილიონი აშშ დოლარის საპრიზო ფონდი შესთავაზა;
აქედან, 700.000 დოლარს გამარჯვებული მიიღებდა.
ექვსპარტიანი მატჩი დროის კლასიკური კონტროლით .
სუპერკომპიუტერი მდებარეობდა ცალკე ოთახში.
დაფასთან, კასპაროვთან ერთად, იჯდა კომპანიის წარმომადგენელი და დიფ ბლუს ერთ-ერთი პროგრამისტი, ფენ სუნ სუი.
ყველანაირი „ურთიერთობა“ დიფ ბნუსთან ხდებოდა სპეციალური მონიტორით, რომელიც მატჩის ერთ-ერთი არბიტრის კონტროლის ქვეშ იყო.
მასთან ერთად იყო დიდოსტატიც, რომელსაც შეეძლო კასპაროვის მიერ ყაიმის შეთავაზებას დათანხმებულიყო ან უარი ეთქვა.
1997 წლის მატჩის მეორე პარტიაში კასპაროვი რთულ სიტუაციაში მოხვდა და პაიკი შესწირა .
თეთრების 45-ე სვლის შემდეგ, კასპაროვი დანებდა.
მატჩის შემდეგ ჩატარებულმა ანალიზმა აჩვენა, რომ თეთრების ბოლო, არც თუ ისე ზუსტი სვლის გამო, შავებს მუდმივი ქიშის ფორსირება შეეძლოთ.
თუმცა, კასპაროვი შეცდა, რადგანაც თვლიდა, რომ ელექტრონული ოპონენტი,
რომელმაც მთელი პარტია ბრწყინვალედ ჩაატარა, ყველაფერს ზუსტად გაითვლიდა.
მატჩისშემდეგ, კასპაროვმა მოითხოვა პარტიის ლოგ-ფაილების ჩვენება.
კომპანიამ მატჩის მთავარ არბიტრს ყველა ლოგ-ფაილი გადასცა,
მატჩიდან 20 წლის შემდეგ, კასპაროვმა თავისი ეჭვები წიგნში შეაფასა:
2003 წლის იანვარში, კასპაროვმა ჩაატარა მატჩი კომპიუტერულ პროგრამა დიფ ჯუნიორთან.
მატჩი შედგებოდა ექვსი პარტიისგან, დროის სტანდარტული კონტროლით, ხოლო საპრიზოფო ფონდი შეადგენდა 1 მილიონ აშშ დოლარს.
კასპაროვმა „ანტიკომპიუტერული“ სტრატეგია გამოიყენა და პირველ პარტიაში გაიმარჯვა,
ხოლო მეორე პარტია, მიუხედავად საგრძნობი უპირატესობის ქონისა, ყაიმით დაამთავრა.
მესამე პარტიაში მან უხეში შეცდომა დაუშვა და 34-ე სვლაზე დანებდა,
ხოლო დანარჩენი პარტიები სწრაფად მიიყვანა ყაიმამდე, რითიც საბოლოო ანგარიში, 3:3 დაფიქსირდა.
2003 წლის ნოემბერში შედგა მატჩი „კასპაროვი — ფრიტცი.
მატჩის წესების თანახმად, ადამიანს სპეციალური სათვალეებით უნდა ეთამაშა.
დიფ ფრიტცი მუშაობდა კომპიუტერზე ინტელ ქსეონის 4 პროცესორით.
ერთი წლით ადრე, ამავე პროგრამამ, ანალოგიური წესებით, ითამაშა ფრედ ვლადიმერ კრამნიკთან.
კასპაროვისა და პროგრამის 4 პარტიისგან შემდგარი მატჩი 2:2 დასრულდა.
აღსანიშნავია, რომ მეოთხე პარტიაში დიფ ფრიტცმა, მოულოდნელად, კასპაროვს ლაზიერების გაცვლა შესთავაზა,
თუმცა, კასპაროვმა გაცვლაზე უარი თქვა და მშვიდად მიიყვანა პარტია ყაიმამდე.
მატჩის შემდეგ, კასპაროვმა მიიღო 175,000 აშშ დოლარი და ოქროს სტატუეტი.
დიფ ჯუნიორ, ისევე როგორც დიფ ფრიტცი კომერციული მიზნებისთვის შექმნილი პროგრამაა და წამში,
2003 წელს, წამში 3-4 მილიონი პოზიციის შეფასება შეეძლო.
მატჩამდე, ანალიზისთვის, კასპაროვს გადასცეს ორივე პროგრამის კოპიო.
კომპიუტერი, პროგრამასთან ერთად, სათამაშო დარბაზში იყო.
მატჩის შემდეგ, კასპაროვს არ გამოუთქვამს ეჭვი, რომ მოწინააღმდეგე ბანაკის მიერ თაღლითობას ჰქონდა ადგილი.
დიფ ჯუნიორთან მატჩის შედეგებეის შეჯამებისას, კასპაროვმა განაცხადა,
რომ რამდენიმე წელიწადში, ადამიანებს აღარ ექნებოდათ შანსი საჭადრაკო პროგრამებთან დაპირისპირებაში.
2001 წლის განმავლობაში, კასპაროვმა სამ ტურნირში ზედიზედ გაიმარჯვა.
პირველი ტურნირი, რომელშიც მან ექს-ჩემპიონის რანგით იასპარეზა, ვეიკ ან ზეში ჩატარდა: კასპაროვმა 13 ქულიდან 9 აიღო.
შემდეგ, კასპაროვმა გაიმარჯვა ლინარესის ყოველწლიურ ტურნირში .
2002 წლის სექტემბერში კასპაროვმა რუსეთის ნაკრების შემადგენლობაში მიიღო მონაწილება მატჩ „რუსეთის ნაკრების მსოფლიოს ნაკრების წინააღმდეგ“.
მან ათი პარტია ითამაშა, ერთი მოიგო და სამში დამარცხდა;
შედეგად, მსოფლიოს ნაკრებმა 52:48 გაიმარჯვა, კასპაროვმა კი გუნდურ შეჯიბრებებში თავისი ყველაზე ცუდი შედეგი აჩვენა.
2003 წლის ლინარესი კასპაროვისთვის წარუმატებელი აღმოჩნდა: მან ანანდთან 3-4 ადგილი გაიყო.
მეორე ტურში კასპაროვმა, მიუხედავად მოგებული პოზიციისა, წააგო პარტია 15 წლის ტეიმურ რაჯაბოვთან.
როდესაც ტურნირის დახურვაზე ამ პარტიას ყველაზე ლამაზის წოდება მიანიჭეს,
კასპაროვმა განაცხადა, რომ განიხილავდა ამ არჩევანს, როგორც საჯაროდ შეურაცხყოფას და დამცირებას.
სპორტული კარიერის დასრულების შესახებ კასპაროვმა 2005 წლის 10 მარტს, ლინარესის სუპერტურნირის დასრულების შემდეგ ჩატარებულ პრეს-კონფერენციაზე განაცხადა.
ტურნირზე, კასპაროვმა და ვესელინ ტოპალოვმა ქულების თანაბარი რაოდენობა მოიპოვეს,
თუმცა, დამატებითი მაჩვენებლების გათვალისწინებით  ახსნა.
მან დაამატა, რომ მომავალში აპირებს ბლიცტურნირებში და სხვა საჩვენებ ღონისძიებებში,
მაგრამ ძირითადი ყურადღება გადააქვს წიგნებზე მუშაობასა და რუსულ პოლიტიკაში მონაწილეობაზე.
2009 წლის სექტემბერში, კასპაროვმა და კარპოვმა ვალენსიაში ჩაატარეს მატჩი,
რომელიც შედგებოდა 12 პარტიისგან;
რაც შეეხება დროის კონტროლს;
რაც შეეხება დროის კონტროლს, მოწინააღმდეგეებმა ითამაშეს ბლიცი და სწრაფი ჭადრაკი.
კასპაროვმა 9:3 მოიგო.
იმავე წლის შემოდგომაზე, კასპაროვმა ფიდეს პრეზიდენტის არჩევნებში კარპოვს დაუჭირა მხარი.
არჩევნებში მოქმედმა პრეზიდენტმა, კირსან ილუმჟინოვმა გაიმარჯვა.
2014 წელს კასპაროვი თავად გახდა ილუმჟინოვის ოპონენტი.
კასპაროვის კამპანია აგებული იყო ფიდეს, როგორც „კორუმპირებული ორგანიზაციის“,
ხოლო ილუმჟინოვის, როგორც „პუტინის დიქტატორული რეჟიმის“ მოკავშირის კრიტიკაზე.
ილუმჟინოვმა კასპაროვი დელეგატთა მოსყიდვაში დაადანაშაულა.
ინფორმაციის გაჟონვის შედეგად, ცნობილი გახდა კასპაროვისა და ფიდეს გენერალური მდივანის, იგნატიუს ლეონგის შეთანხმება,
რომლის თანახმადაც ლეონგს აზიელი დელეგატების ხმები უნდა მოეპოვებინა კასპაროვისთვის.
2016 წლის 28-29 აპრილს კასპაროვმა მიიღო მონაწილეობა საჩვენებელ ბლიც-ტურნირში, რომელიც სენტ ლუისში ჩატარდა.
2005 წლის შემდეგ, კასპაროვის პირველი ოფიციალური ტურნირი იყო 2017 წლის აგვისტოში ჩატარებული ტურნირი სწრაფ ჭადრაკში და ბლიცში,
სადაც ექს-ჩემპიონის მოწინააღმდეგე სუპერტურნირის ცხრა მონაწილე იყო.
კასპაროვმა აღნიშნა, რომ ეს ერთჯერადი დაბრუნება იყო და კარიერის გაგრძელების შესახებ საუბარი არ მიდიოდა.
ბევრი სპეციალისტი კასპაროვს ყველა დროის საუკეთესო მოჭადრაკედ აღიარებს .
კასპაროვმა თერთმეტჯერ მიიღო „ოსკარი“, როგორც საუკეთესო მოჭადრაკემ.
1981-1991 წლებში მან დაიკავა ან გაიყო პირველი ადგილი ყველა ტურნირში, რომელშიც კი მონაწილეობდა.
კასპაროვის და კარპოვის დაპირისპირებას
კასპაროვი მრავალმხრივი მოჭადრაკე იყო, კარიერის აყვავების ეპოქაში მას არანაირი სისტუსტე არ ჰქონდა.
მისი პარტიები ხასიათდება თამაშის დინამიური სტილით  და ვარიანტების გადამეტებულ გათლას,
რასაც გადაღლის და შეცდომების გამოწვევა შეუძლია.
ბავშვობიდან, კასპაროვის კუმირი ალექსანდრე ალიოხინი იყო.
კასპაროვის, როგორც მოჭადრაკის ფორმირებაზე, გავლენა მოახდინა იმ ფაქტმა,
რომ ბავშვობიდან იგი კარგი მწვრთნელების ხელში აღმოჩნდა.
ახალგაზრდა ასაკში, ნიჭიერი კასპაროვი შეხვდა გამოცდილ პედაგოგებს, ალექსანდრე ნიკიტინს და ალექსანდრე შაკაროვს,
რამაც განაპირობა მისი შესაძლებლობების განვითარება.
ტაქტიკაში და კომბინაციურ თამაშში მომავალი დიდოსტატი ბავშვობიდან იყო ძლიერი,
ხოლო პოზიციური აზროვნება თანდათანობით ჩამოუყალიბდა.
1973 წელს, ბოტვინიკის სკოლაში მოხვედრის შემდეგ, კასპაროვმა მარტივად მიიქცია ბოტვინიკის ყურადღება.
საბჭოთა ჭადრაკის პატრიარქი მასზე ასეთი აზრის იყო:
„გარის მოქმედების სისწრაფე და მისი მეხსიერების მოცულობა გასაოცარია.
ის ითვლის ღრმა ვარიანტებს და მოულოდნელ სვლებს პოულობს.
კომბინაციური მხედველობის ძალა კი მას თვით ალიოხინთან ანათესავებს“.
ახალგაზრდა ასაკში, კასპაროვისთვის დამახასიათებელი იყო იმპულსიოურობა და მიდრეკილება უფრო ავანტიურული გაგრძელებებისკენ,
თუმცა, ასაკის მატებასთან ერთად, მან შეიძინა უმაღლესი დონისთვის აუცილებელი გაწონასწორებულობა.
ეს ყველაფერი ნათლად გამოჩნდა ანატოლი კარპოვთან დაპირისპირებაში.
გრემ ბერჯესის, ენდრიუ სოლტისის, სერგეი შიპოვის და სხვა წამყვანი ექსპერტების თქმით,
კასპაროვის ერთ-ერთ უმაღლეს მიღწევას წარმოადგენს 1985 წელს, ანატოლი კარპოვთან ჩატარებული მატჩის მე-16 პარტია.
მისი მნიშვნელობა იმითაც იზრდება,
რომ მან ადგილი იქონია ჩემპიონობისთვის ჩატარებულ მატჩში, ორი საუკეთესო მოჭადრაკის რთულ ფსიქოლოგიურ დაპირისპირებაში.
აღიარებულია გარი  კასპაროვის წვლილი სადებიუტო თეორიაში.
ბევრ გამოკვლევას ბიძგი მისცა მისი და კარპოვის მატჩებმა,
ხოლო 1990-იან წლებში კასპაროვი სისტემატიურად ამუშავებდა ახალ ვარიანტებს კომპიუტერულ პროგრამებთან.
კასაროვმა მაღალი დონის ტურნირებზე შოტლანდიური პარტიის რეანიმაცია.
დებიუტი, რომელიც დაძველებულად ითვლებოდა, კასპაროვმა კარპოვის, ანანდის და შორტის წინააღმდეგ გამოიყენა.
კასპაროვი აგრეთვე არის სადებიუტო თეორიის შესახებ რამდენიმე წიგნის თანაავტორი.
კასპაროვი იყო აზერბაიჯანის სსრ-ის კომკავშირის ცენტრლაური კომიტეტის წევრი.
1990 წელს, ბაქოში მომხდარი სომეხთა „პოგრომის“ დროს კასპაროვმა ოჯახი მოსკოვში გადაიყვანა.
მოგვიანებით, მან „პოგრომის“ მოწყობაში მიხეილ გორბაჩოვი და სსრკ-ს სახელმწიფო უშიშროების კომიტეტი.
იმავე წელს, კასპაროვმა დატოვა კომუნისტური პარტიის რიგები.
1990 წელს კასპაროვი მონაწილეობდა „რუსეთის დემოკრატიული პარტიის“ შექმნაში.
იგი პარტიის თავმჯდომარის, ნიკოლოზ ტრავკინის ერთ-ერთ მოადგილედ აირჩიეს.
პარტიის დაარსებიდან მალევე, კასპაროვმა არკადი მურაშოვთან ერთად შიდაპარტიული ორგანიზაცია, თავისუფალ-დემოკრატიული ფრაქცია შექმნა.
1991 წელს კასპაროვმა აშშ-ის უსაფრთხოების პოლიტიკის ცენტრისგან „ალის მცველის“ ჯილდო მიიღო;
ამ ჯილდოს ანიჭებენ მოქალაქეებს, რომლებიც ეწევიან დემოკრატიული ღიღებულებების და ადამიანის უფლებათა პატივისცემისკენ მიმართულ საჯარო მოღვაწეობას.
1993 წლის ივნისში, კასპაროვი მონაწილეობდა საარჩევნო ბლოკი „რუსეთის არჩევანის“ შექმნაში.
1996 წლის საპრეზიდენტო არჩევნებზე კასპაროვმა მხარი დაუჭირა ბორის ელცინს, რომელსაც იგი კომუნისტების ალტერნატივად განიხილავდა.
ვლადიმერ პუტინის პრეზიდენტად არჩევის შემდეგ, კასპაროვი მას თვლიდა „ახალგაზრდა, პრაგმატულ ლიდერად“,
რომელსაც შეუძლია რუსეთის დემოკრატიად ქცევა, თუმცა, მალევე კასპაროვმა აზრი შეიცვალა.
2005 წელს, კასპაროვი ჩაუდგა სათავეში „გაერთიანებულ სამოქალაქო ფრონტს“;
ამავე პერიოდში, კომიტეტ 2008-ს მოღვაწეობა შეჩერდა.
2007 წლის 30 სექტემბერს დაიწყო კამპანიის პრეზიდენტობის კანდიდატად დაყენების კამპანია.
„სხვა რუსეთის“ კოალიციამ კასპაროვი ერთიან კანდიდატად აირჩია.
2008 წელს კასპაროვი გახდა გაერთიანებული ოპოზიციური დემოკრატიული მოძრაობა „სოლიდარობის“ ერთ-ერთი დამფუძნებელი.
იმავე წლის 2008, დამფუძნებელ კრებაზე, იგი აირჩიეს ორგანიზაციის ფედერალური პოლიტსაბჭოს წევრად.
იმ მომენტისთვის, კასპაროვი ითვლებოდა არსებული პოლიტიკური რეჟიმის ოპოზიციის ერთ-ერთ ლიდერად,
თუმცა, მისი საქმიანობა არ იყო გაშუქებული ფედერალურ ტელეარხებზე და არ სარგებლობდა დიდი მხარდაჭერით მოსახლეობაში.
2010 წელს „სოლადირობის“ რიგებში კონფლიქტმა იჩინა თავი.
თავიდან, მოძრაობიდან გარიცხეს პოლიტსაბჭოს წევრი, სერგეი ჟავორონკოვი,
ხოლო შემდეგ, კასპაროვთან უთანხმოებების გამო, ორგანიზაცია დატოვა ვლადიმერ მილოვმა.
2010 წლის 10 მარტს კასპაროვმა ხელი მოაწერა რუსული ოპოზიციის მიმართვას „პუტინი უნდა წავიდეს“.
მიმართვის მომზადების პროცესში კასპაროვი შედიოდა საავტორო ჯგუფში და ტექსტს ჯგუფის სხვა წევრებთან ათანხმებდა.
2010 წლის გაზაფხულზე და ზაფხულზე მიდიოდა მიმართვის მხარდასაჭერი ხელმოწერების მოგროვება.
შემოდგომასა და ზამთარში მოსკოვში ჩატარდა საპროტესტო აქციები პუტინის გადადგომის მოთხოვნით.
მათში მონაწილეობა კასპაროვმაც მიიღო.
2011 წლის შემოდგომაზე კასპაროვმა მხარი დაუჭირა სახელმწიფო დუმაში არჩევნების ბოიკოტს.
იმავე წლის ოქტომბერში სამოქალაქო  ფორუმ „ბოლო შემოდგომაზე“ ჩატარდა არჩევნებთან დაკავშირებით სამი პოზიციის წარმომადგნელთა დებატები.
მონაწილეობა მიიღეს გარი კასპაროვმა .
დებატებში გამარჯვებულად საზოგადოებამ ნავალნი აღიარა.
კასპაროვმა აგრეთვე მონაწილეობა მიიღო 2011 წლის დეკემბრის და 2012 წლის აქციებში.
2012 წლის 17 აგვისტოს კასპაროვი დააკავეს ხამოვნიჩესკის სასამართლოსთან,
ჯგუფის საქმესთან დაკავშირებით გადაწყვეტილების გამოტანის დღეს.
სამართალდამცავთა ცნობით, დაკავებისას კასპაროვმა პოლიციელს უკბინა.
კასპაროვის თქმით, ეს მტკიცება ტყუილს წარმოადგენს;
მან დაამატა, რომ პოლიციელებმა იგი დაკავებისას სცემეს.
2012 წლის 22 ოქტომბერს ოპოზიციის საკოორდინაციო საბჭოს არჩევნებში,
საერთოსამოქალაქო სიაში 33,000 ხმით მესამე ადგილი დაიკავა.
2013 წლის 7 აპრილს, „სოლიდარობის“ მეოთხე ყრილობაზე ცნობილი გახდა,
რომ კასპაროვი აღარ მიიღებდა მონაწილეობას პოლიტსაბჭოს არჩევნებში, მაგრამ დარჩებოდა ორგანიზაციის წევრად..
2013 წლის ივნისში კასპაროვმა განაცხადა,
რომ არ აპირებდა რუსეთში დაბრუნებას და „კრემლში მჯდომ ბანდიტებთან“ ბრძოლას საერთაშორისო არენაზე გააგრძელებდა.
2014 წლის მარტში, ინტერნეტ-საიტი იყო ერთ-ერთი იმ ოთხიდან,
რომელიც „როსკომნადზორმა“  გენერალური პროკურატურის მოთხოვნით, სასამართლოს გადაწყვეტილების გარეშე დაბლოკა.
პროკურატურის პოზიციის თანახმად, საიტებზე იყო „მოწოდებები კანონგარეშე მოღვაწეობის და დადგენილი წესრიგის დარღვევით ჩატარებულ მასობრივ ღონისძიებებში მონაწილეობის“.
2014 წელს კასპაროვმა გააკრიტიკა რუსეთის მიერ ყირიმის ანექსია
თავისი კარიერის განმავლობაში, კასპაროვმა არაერთი წიგნი და სტატია დაწერა.
1985 წელს მან გამოსცა 86 საუკეთესო პარტიის და 14 საუკეთესო დასასრულის კრებული,
რომელსაც „დროით გამოცდა“ ეწოდებოდა.
როდესაც კასპაროვი 1987 წელს სევილიის მატჩისთვის ემზადებოდა, გამოვიდა მისი წიგნი „ორი მატჩი“,
სადაც მოთხრობილი იყო მის საჩემპიონო მატჩზე და მატჩ-რევანშზე.
ფართოდ გახდა ცნობილი კასპაროვის ავტობიოგრაფიული ნაშრომი,
რომელიც ინგლისურ ენაზე, 1987 წელს გამოვიდა. კასპაროვმა ტექსტი ჟურნალისტ დონალდ ტელფორდს უკარნახა,
უკანასკნელმა კი მისი ლიტერატურული დამუშავება ჩაატარა.
1989 წელს, გამოჩნდა გადამუშავებული ვერსია რუსულ ენაზე;
ამჯერად, წიგნის სახელი „ულიმიტო შერკინება“ იყო.
2003 წლის დასაწყისიდან, კასპაროვმა ჟურნალისტ და ჭადრაკის ოსტატ დიმიტრი პლისეცკისთან ერთად გამოუშვა წიგნების სერია „ჩემი დიდებული წინამორბედები“,
რომელიც შეიცავდა წარსულის გამოჩენილი მოჭადრაკეების დეტალურ ბიოგრაფიას და მათი პარტიების ანალიზს.
ბოლო, მეხუთე ტომი, კარპოვის და კორჩნოის ბიოგრაფიით, 2006 წელს გამოვიდა.
დადებით გამოხმაურებასთან ერთად, წიგნმა დაიმსახურა კრიტიკა ანალიზების კორექტული ატრიბუციის გარეშე „სესხების“ და გავრცელებული უზუსტობების ტირაჟირების გამო.
2007 წელს კასპაროვმა გამოაქვეყნა ორი წიგნი „70-იანების სადებიუტო რევოლუცია“ და „ჭადრაკი, როგორც ცხოვრბის მოდელი“.
პირველ წიგნი, რომელიც მან პლისეცკისთან ერთად დაწერა, ეძღვნება სადებიუტო თეორიაში მომხდარ ცვლილებებს,
რომელსაც ადგილი ჰქონდა 1970-იან წლებში.
კასპაროვის აზრით, სადებიუტო სტრატეგია, იმ მომენტიდან, ხასიათდება კონკრეტული ვარიანტების დამუშავებისგან უნივერსალური სქემების შექმნისკენ გადასვლით.
ზუსტად იმ პერიოდში გამოიმუშავებს ვარიანტები, რომლებიც არღვევდნენ ადრე არსებულ კანონებს.
მეორე წიგნი ავტობიოგრაფიულ ხასიათს ატარებს;
მასში კასპაროვი აღწერს, თუ როგორ იმოქმედა ჭადრაკმა მის მოღვაწეობაზე ბიზნესში და პოლიტიკაში.
1999 წელს კასპაროვმა დაწერა ოცდაორგვერდიან წინასიტყვაობა ანატოლი ფომენკოს და გლებ ნოსოვსკის წიგნ „შესავალი ახალ ქრონოლოგიაში “.
2015 წელს გამოვიდა კასპაროვის წიგნი „ზამთარი დგება: რატომ უნდა შევაჩეროთ პუტინი და თავისუფალი სამყაროს სხვა მტრები“,
რომელშიც იგი აკრიტიკებს ვლადიმერ პუტინს და დასავლელ ლიდერებს,
რომლებიც, კასპაროვის აზრით, არ აკეთებენ საკმარისს პუტინის საწინააღმდეგოდ.
წიგნში კასპაროვმა იდეალად აღიარა რონალდ რეიგანი,
როგორც ადამიანი, რომელმაც შეიტანა ძირითადი წვლილი ცივ ომში გამარჯვებისთვის.
წიგნში არის კასპაროვის მოწოდება მკითხველისდამი:
დიქტატორთა მიმართებაში, უპირველეს ყოვლისა, მორალურ-ეთიკური ნორმებით  ვიხელმძღვანელოთ.
ჟურნალისტების მოსაზრებით, წიგნი „ცოცხლად“ და აგრესიულადაა დაწერილი,
თუმცა, არის ზედაპირული და არასამართლიანი ანალიზის და შეფასების დროს.
1990 წლის აგვისტოში კასპაროვი გახდა რადიოსადგურის ერთ-ერთი თანადამფუძნებელი.
კასპაროვი აგრეთვე ფლობდა აქციების საკმაოდ დიდ პაკეტს.
1999 წელს, ინტერნეტ-ბიზნესის მსოფლიო ბუმის დროს, კასპაროვმა და რამდენიმე ისრაელელმა ბიზნესმენმა დააარსა კომპანია.
საიტზე, მომხმარებლებს შეეძლოთ გარკვეული საფასურის სანაცვლოდ ჭადრაკთან დაკავშირებული სერვისის მიღება.
კომპანიისა და ინტერნეტ-პორტალის შექმნაზე დაიხარჯა 9 მილიონი აშშ დოლარი.
2002 წლის ბოლოში პორტალი დაიხურა დაფინანსების არარსებობის გამო,
ხოლო კომპანიას, რომლის შენახვაც წამგებიანი იყო, ლიკვიდაცია ჩაუტარდა.
აგრეთვე გამოიცა საჭადრაკო პროგრამები, რომელთა შექმნაშიც კასპაროვმა მონაწილეობა მიიღო და რომლებიც მის სახელს იყენებენ:
სხვადასხვა დროს, კასპაროვმა მიიღო პეპსის, ალტავისტას და აი ენ გის სარეკლამო რგოლებში..
კასპაროვი სამჯერ იყო დაქორწინებული. შვილი მას სამივე მეუღლისკან ჰყავს.
1989 წელს იგი დაქორწინდა მოსკოვის სახელმწიფო უნივერსიტეტის ფილოლოგიური ფაკულტეტის დამთავრებულ და გიდ-თარჯიმან მარია არაპოვაზე,
რომელიც მან სამი წლით ადრე გაიცნო.
1992 წელს მათ გაუჩნდათ ქალიშვილი პოლინა, 1993 წელს კი ისინი დაშორდნენ.
მოგვიანებით, მარია და პოლინა აშშ-ში გადავიდნენ.
1996 წელს კასპაროვი დაქორწინდა 18 წლის ეკონომოკის ფაკულტეტის სტუტენტ იულია ვოვკზე.
იმავე წლის ბოლოს, მათ გაუჩნდათ ვაჟი ვადიმი.
2005 წელს მეუღლეები დაშორდნენ.
1984-1986 წლებში კასპაროვს ჰქონდა რომანი მსახიობ მარინა ნეელოვასთან.
2005 წელს კასპაროვი დაქორწინდა სანქტ-პეტერბურგელ დარია ტარასოვაზე.
2006 წელს მათ გაუჩნდათ ქალიშვილი აიდა,
კასპაროვი ფლობს უძრავ ქონებას მოსკოვში, სანქტ-პეტერბურგში, ნიუ-იორკში და ნიუ-ჯერსიში.
2013 წელს კასპაროვმა შეიტანა განაცხადი ლატვიის მოქალაქეობის მიღებაზე, თუმცა, უარი მიიღო.
ილია ჭავჭავაძე  —  ქართველი მწერალი, პოეტი, პუბლიცისტი, პოლიტიკური და საზოგადო მოღვაწე, საქართველოს ეროვნულ-განმათავისუფლებელი მოძრაობის ლიდერი.
ქართული მართლმადიდებელი სამოციქულო ეკლესიის მიერ ილია ჭავჭავაძე შერაცხულია წმინდანად, სახელით წმინდა ილია მართალი.
ილია ჭავჭავაძე ჭავჭავაძეების ყვარლის შტოს მიეკუთვნებოდა.
ჩვენთვის ცნობილი მისი უძველესი წინაპარია როშნია ჭავჭავაძე  — ილია.
ილია ჭავჭავაძის პაპა პაატა ბესპაზის ძე ჭავჭავაძე აქტიურად მონაწილეობდა ბრძოლაში,
რომელშიც სოლომონ II-მ დაიბრუნა იმერეთის სამეფო ტახტი.
პლატონ იოსელიანის ცნობით პაატას სოლომონისთვის დახმარება ერეკლე II-მ დაავალა.
გიორგი XII-მ პაატა ჭავჭავაძეს უბოძა ბახტრიონიდან გავაზამდე გაღმამხარის ხუთასის თავობა.
XIX საუკუნის 20-იან წლებში პაატა ჭავჭავაძე დაიღუპა ლეკებთან ბრძოლაში მიღებული ჭრილობით.
პაატას ცოლად ჰყავდა მარიამ
დაიბადა გადამდგარი ოფიცრის, თავად  გრიგოლ ჭავჭავაძის ოჯახში.
10 წლისას გარდაეცვალა დედა — მარიამ ბებურიშვილი, 15 წლისას — მამა.
დაობლებული ილიასა და მისი და-ძმების მოვლა-პატრონობა მამიდამ, მაკრინე ჭავჭავაძე-ერისთავისამ იტვირთა.
1848 წლის იანვრისთვის გრიგოლ ჭავჭავაძეს თავისი მეორე ვაჟიშვილი მაშინდელ ერთ-ერთ საუკეთესო რაევსკის კერძო პანსიონში მიუბარებია.
1851 წელს სწავლის გასაგრძელებლად ილია თბილისის გიმნაზიის მეოთხე კლასში შევიდა.
1852 წლის 10 დეკემბერს, როცა ილია თბილისში უკვე გიმნაზიელი იყო, ყვარელში მამაც გარდაეცვალა.
ამის შემდეგ მთელი ოჯახის ტვირთი და ხუთი ობოლი ძმისშვილის აღზრდა-პატრონობა მამიდა მაკრინეს დააწვა მხრებზე.
სწორედ ამ დიდი სულიერი ტკივილის გამოა დაწერილი ჩვენამდე მოღწეული ილიას ყრმობის დროინდელი,
მისი ერთ-ერთი პოეტური ცდა  — „მოთქმა საწყლისა“.
15 წლის გიმნაზიელის ცხოვრებაში მომხდარ ამ ღრმა ტრავმას შეიძლება მიეწეროს ის ფაქტი,
რომ ილიას ამ დროს საგნებში არასახარბიელო ნიშნები მიუღია,
რის გამოც იგი გიმნაზიის იმავე მეოთხე კლასში დაუტოვებიათ.
სამაგიეროდ, 1853 წელს ილიას მდგომარეობა საგრძნობლად გამოუსწორებია.
1857 წლის ივლისში ილია ჭავჭავაძე პეტერბურგში ჩავიდა და წარმატებით ჩააბარა უნივერსიტეტში მისაღები გამოცდები .
1859 წლის ზაფხულში ავადმყოფი ილია რამდენიმე თვით ჩამოსულა საქართველოში გამოსაჯანმრთელებლად და აქ შემოდგომამდე დარჩენილა.
ილიას სტუდენტობის დროის შესახებ მოიპოვება მოგონებანი ილიას მეგობრის, კოხტა აფხაზისა,
რომელიც ილიასთან ერთად სწავლობდა, როგორც გიმნაზიაში, ისე უნივერსიტეტშიც, და ნიკო ნიკოლაძისა,
რომელიც ილიას შემდეგ ჩავიდა პეტერბურგში.
ნიკო ნიკოლაძის დროს პეტერბურგის სტუდენტობაში ჯერ კიდევ ცოცხალი იყო ხსოვნა სტუდენტ ილიას შესახებ,
რომელიც პეტერბურგის ქართველი სტუდენტობის ყველას მიერ აღიარებულ ხელმძღვანელად ითვლებოდა.
კოხტა აფხაზი გადმოგვცემს:
„უნივერსიტეტში ილიას განსაკუთრებით პოლიტიკური და ეკონომიური სამეცნიერო საგნები აინტერესებდა.
ჩვენ სტუდენტები, ხშირად ვიკრიბებოდით და ვბაასობდით როგორც საზოგადო კითხვებზე, აგრეთვე ჩვენს დაბეჩავებულს სამშობლოს მომავალზე.
ვკითხულობდით ხშირად ქართულ წიგნებს“.
ილიას სტუდენტობის ხანა პეტერბურგში დაემთხვა რევოლუციებისა და ეროვნულ-გამანთავისუფლებელი ომების,
მათი მუდმივი გამოძახილის პერიოდს დასავლეთ ევროპის ქვეყნებში.
ახალგაზრდა ილია, თავისი დამონებული სამშობლოს მომავალ ბედზე ფიქრით მოცული,
მღელვარებით ადევნებდა თვალყურს ეროვნულ-განმანთავისუფლებელ მოძრაობას ევროპაში.
როდესაც 1860 წლის გაზაფხულზე გარიბალდიმ აიღო მესინა,
ხოლო შემდეგ იტალიის ნახევარკუნძულზე გადმოვიდა,
ილია ამას აღფრთოვანებული მიესალმა ლექსით: „მესმის, მესმის სანატრელი, ხალხთ ბორკილის ხმა მტვრევისა...“
ილიას დროს პეტერბურგის უნივერსიტეტში სწავლობდა ოცდაათამდე ქართველი სტუდენტი.
ილიას გარშემო შემოკრებილი ქართველი სტუდენტობა შეადგენდა იმ ბირთვს, რომელმაც საქართველოში დაბრუნების შემდეგ, შეადგინა “პირველი დასი“.
ილიას დროს შეიქმნა რუსეთში ქართველი სტუდენტობის - „თერგდალეულთა“ ტრადიციები.
1857-1861 წლები არაჩვეულებრივად უხვი გამოდგა სტუდენტი ილია ჭავჭავაძისთვის შემოქმედებითი ნაყოფიერების თვალსაზრისით.
სტუდენტობის 4 წელი უაღრესად მნიშვნელოვანი აღმოჩნდა ჭავჭავაძის როგორც პიროვნებისა და მოქალაქის, მოაზროვნისა და მწერლის ფორმირებისა და სრულყოფისათვის,
ისე მისი პროგრესული სოციალური-პროგრესული, ფილოსოფიური და ესთეტიკური მრწამსის შემუშავებისათვის.
იგი იმთავითვე ინტენსიურად და საფუძვლიანად სწავლობდა საქართველოს ისტორიასა და ქართულ მწერლობას.
რუს და ევროპელ მწერალთა და მეცნიერთა მემკვიდრეობას;
გატაცებით დაეწაფა რუსი რევოლუციონერ-დემოკრატების — ბელინსკის, გერცენის, დობროლიუბოვის, ჩერნიშევსკის ნააზრევს,
რაც დაუკავშირა საკუთარი ხალხის პროგრესისათვის ბრძოლის მიზნებსა და ამოცანებს.
1859-1872  წლებში ჭავჭავაძემ დაწერა ფართო საზოგადოებრივი რეზონანსის მქონე ნაწარმოებები,
რომელთაც აღმავალი ეტაპი შექმნეს XIX საუკუნის ქართულ ლიტერატურასა და საერთოდ ქართული მხატვრული აზროვნების ისტორიაში:  აჩრდილი .
ამავე ხანებში შექმნა ჭავჭავაძემ პროზაული ნაწარმოებები,
რომლებმაც უდიდესი როლი შეასრულა ქართული კრიტიკული რეალიზმის განვითარებაში:
ბატონყმური ინსტიტუტის მანკიერებათა მამხილებელი მოთხრობა „გლახის ნაამბობი“ ,
მან ჩამოაყალიბა რეალისტური მწერლობისა და სალიტერატურო კრიტიკის ძირითადი პრინციპები,
დაასაბუთა სალიტერატურო ენის განმარტივების, საერთო სახალხო ენასთან მისი დაახლოების აუცილებლობა.
„ორიოდე სიტყვა“… იქცა  „მამებისა“ და „შვილების“ ბრძოლის საწყისად.
ხანგრძლივი განშორების შემდეგ, 1861 წელს ილია ჭავჭავაძე რუსეთიდან საქართველოში დაბრუნდა.
სამშობლოში დაბრუნების მოლოდინი და მხატვრულად ასახა „მგზავრის წერილებში“,
რომელიც ავტორისა და  „თერგდალეულების“ მიზნებსა და ამოცანებს გამოხატავდა.
ამ ხანებში ჭავჭავაძე გატაცებით აგროვებდა ქართული ხალხური ზეპირსიტყვიერების ნიმუშებს.
1863 ჭავჭავაძის მიერ დაარსებული ჟურნალი „საქართველოს მოამბე“,
მიუხედავად უმძიმესი საცენზურო პირობებისა, ეროვნულ-განმათავისუფლებელი მოძრაობის ჭეშმარიტ მედროშედ იქცა.
1863 წელს ილია დაქორწინდა ოლღა გურამიშვილზე.
1864 წელს მუშაობა დაიწყო ჯერ ქუთაისის გენერალ-გუბერნატორის საგანგებო მინდობილობათა მოხელედ,
შემდეგ — საქართველოში საგლეხო რეფორმის გატარებასთან დაკავშირებით — მომრიგებელ შუამავლად აღმოსავლეთ საქართველოში.
1868—1873 მუშაობდა დუშეთის მაზრის მომრიგებელ მოსამართლედ.
ამ ხანებში დაწერა მან „გლეხთა განთავისუფლების პირველი დროების სცენები“ .
1873-იდან თბილისში დამკვიდრებული ილია ჭავჭავაძე აქტიურად ჩაება ფართო პრაქტიკულ საზოგადოებრივ საქმიანობაში,
რომლებსაც ბოლო წლებში რამდენადმე ჩამოცილებული იყო.
1875 აირჩიეს თავმჯდომარედ სათავადაზნაურო საადგილ-მამულო ბანკისა,
რომელიც ჭავჭავაძის მოღვაწეობის შედეგად ფაქტობრივად ქართულ ეროვნულ ბანკად იქცა
და უდიდეს ფინანსურ დახმარებას უწევდა ყველა ძირითად კულტურულ თუ საგანმანათლებლო დაწესებულებას საქართველოში.
1881-იდან ჭავჭავაძე იყო მისივე ინიციატივით დაარსებული ქართული დრამატული საზოგადოების თავმჯდომარე,
1879—1885 —  „ქართველთა შორის წერა-კითხვის გამავრცელებელი საზოგადოების“ თავმჯდომარის მოადგილე,
1885-იდან სიცოცხლის დასასრულამდე საზოგადოების უცვლელი თავმჯდომარე და სხვ.
1877 წელს მან დააარსა პროგრესული პერიოდული გამოცემა —  „ივერია“,
რომელიც სამი ათეული წლის მანძილზე საქართველოს ეროვნული, სულიერი და ინტელექტუალური ცხოვრების ერთ-ერთი ძირითადი ცენტრი იყო.
1873 ჭავჭავაძემ ი. მაჩაბელთან ერთად თარგმნა  შექსპირის „მეფე ლირი“;
1878 დაამთავრა ისტორიული პოემა „დიმიტრი თავდადებული“,
რომელიც სამშობლოსათვის თავგანწირვის პატრიოტული იდეის გაცხოველებას ემსახურებოდა;
1882—1883 შექმნა ღრმა ფილოსოფიური შინაარსის პოემა „განდეგილი“,
რომლის მხატვრული ლოგიკით დაგმობილია ქვეყნისაგან, ცხოვრებისაგან განდგომა;
ადამიანის დანიშნულებად და მოვალეობად დასახულია ამა სოფლისათვის ზრუნვა.
ქართველი ერის აღორძინების იმედითაა განმსჭვალული ლექსი „ბაზალეთის ტბა“ .
1887 ჭავჭავაძემ შექმნა რეფორმის შემდეგდროინდელი ქართული სინამდვილის ამსახველი თხზულება „ოთარაანთ ქვრივი“.
1870—1890-იან წლებში დაიწერა ჭავჭავაძის მრავალი ნაშრომი და წერილი ლიტერატურათმცოდნეობის , საბანკო საქმისა და ფინანსების საკითხებზე;
წერილები უცხოეთზე — ევროპისა და აღმოსავლეთის პოლიტიკაზე და სხვ.
ილია ჭავჭავაძემ თავის პუბლიცისტურ შემოქმედებასა და საზოგადოებრივ მოღვაწეობაში დიდი ადგილი დაუთმო სახალხო განათლებისა და მოზარდი თაობის აღზრდის საკითხებს,
რამაც ფუძემდებლური როლი შეასრულა ქართული პედაგოგიურ მეცნიერებისა და ქართული სახალხო ეროვნული სკოლის ჩამოყალიბების საქმეში.
ჭავჭავაძე მკაცრად აკრიტიკებდა ცარიზმის საგანმანათლებლო პოლიტიკას.
იგი, როგორც ეროვნულ-განმათავისუფლებელი მოძრაობის მეთაური,
ქართული ენის — დაცვისათვის ბრძოლას მჭიდროდ უკავშირებდა მშობლიურ ენაზე სწავლების, სახალხო სკოლების ქსლის ზრდის მოთხოვნებს,
რაც პროგრესულ-დემოკრატიული პედაგოგიური მოსაზრებით იყო ნაკარნახევი.
იგი განსაკუთრებულ როლს ანიჭებდა მასწავლებლის პიროვნებას და მის პირად მაგალითს.
სახალხო განათლებისა და პედაგოგიურ საკითხებზე ნაშრომებს შორის განსაკუთრებული ადგილი უჭირავს „პედაგოგიკის საფუძვლებს“ .
1906 წელს სახელმწიფო საბჭოს წევრად არჩეულმა ილია ჭავჭავაძემ განაცხადა:
„სახელმწიფო საბჭოში თუ თავადაზნაურთა სახელით შევდივარ, ეს მხოლოდ ფორმალური, იურიდიული მხარეა.
არ დავფარავ და ვიტყვი: საბჭოში მთელ საქართველოს და ქართველთა ინტერესების დამცველი ვიქნები“.
1907 წელს რუსეთის პირველ დუმაში  სამსახურის შემდეგ, ილიამ გადაწყვიტა საქართველოს დაბრუნებულიყო.
ამავე წლის 28 აგვისტოს თბილისიდან საგურამოსკენ მიმავალ ილიასა და ოლღას წიწამურთან ექვსკაციანი ჯგუფი დაესხა თავს.
თავდამსხმელებმა ილია მოკლეს და მიიმალნენ.
ილიას მკვლელობის დეტალები დღემდე კამათის საგანია.
ისტორიულ დოკუმენტებზე დაყრდნობით ილიას მკვლელობა ჩაფიქრებული ჰქონდათ სოციალ-დემოკრატებსა და ბოლშევიკებს,
ილიას მიერ მათი რევოლუციური გზების დაგმობისა და ხალხში მისი უსაზღვრო პოპულარობის გამო.
მეორე მსოფლიო ომის პერიოდში ერთმა მოხუცმა კაცმა აღიარა,
რომ რუსეთის ჟანდარმერიამ დაიქირავა ილიას მოსაკლავად.
საბჭოთა პერიოდში ხელმძღვანელობამ მკვლელობის გამოძიება დაიწყო,
რომელმაც მოგვიანებით დაასკვნა, რომ მეფის ხელისუფლების საიდუმლო პოლიცია და ადმინისტრაცია იყვნენ ჩარეული ილიას მკვლელობაში.
ილიას მკვლელობა ქართველმა ხალხმა ეროვნულ ტრაგედიად მიიჩნია.
მის დაკრძალვაზე აკაკი წერეთელმა, რომელიც იმ პერიოდში ძლიერ ავადმყოფობდა, წარმოთქვა:
„ილიას ფასდაუდებელი წვლილი ქართველი ერის აღორძინებაში მომავალი თაობებისთვის ნიმუშის მიმცემია“.
ვაჟა-ფშაველა წერდა: „ილიას მკვლელებს რომ შეეძლოთ, საქართველოს მოჰკლავდნენ.“
1987 წელს საქართველოს მართლმადიდებლურმა ეკლესიამ ილია წმინდანად შერაცხა.
სახელით წმინდა ილია მართალი.
ილიამ სიცოცხლეშივე მოიპოვა მოწინავე ქართველი საზოგადოებრიობის საერთო აღიარება, უღრმესი პატივისცემა და დაფასება,
ხოლო მისი მოწამებრივი სიკვდილის შემდეგ თანდათან სულ უფრო მკაფიოდ გამოიკვეთა ბუმბერაზი მოაზროვნისა და მხატვრის ნამოღვაწარის,
მისი მდიდარი და მრავალფეროვანი შემოქმედების მაღალი ღირებულების,
იმ დიდმნიშვნელოვანი მისიის ჭეშმარიტი აზრი, რომელიც მან ქართველი ხალხის სულიერ და გონებრივ აღორძინებაში შეასრულა.
დაკრძალულია თბილისში, საზოგადო მოღვაწეთა მთაწმინდის პანთეონში თბილისი  საქართველოში;
1922–1936 წლებში ერთდროულად იყო ამიერკავკასიის სფსრ დედაქალაქი;
მდებარეობს აღმოსავლეთ საქართველოში, თბილისის ქვაბულში, მდინარე მტკვრის ორივე სანაპიროზე,
ზღვის დონიდან 380–600 მ სიმაღლეზე, ჩრდილოეთით ესაზღვრება საგურამოს ქედის სამხრეთი მთისწინეთი,
აღმოსავლეთით — ივრის ზეგნის ჩრდილო-დასავლეთი მონაკვეთი, დასავლეთით და სამხრეთით კი — თრიალეთის ქედის განშტოებები.
ქალაქს 502 კმ² ფართობი უჭირავს და 1.152 მილიონზე მეტი მცხოვრები ჰყავს.
თბილისი კავკასიის რეგიონის მნიშვნელოვანი ინდუსტრიული, სოციალური და კულტურული ცენტრია
და ბოლო დროს ერთ-ერთი უმნიშვნელოვანესი სატრანსპორტო კვანძი ხდება გლობალური ენერგომატარებლებისა და სავაჭრო პროექტებისთვის .
ქალაქი ისტორიული აბრეშუმის დიდი გზის ერთ-ერთ მარშრუტზე მდებარეობს
მნიშვნელოვანი სავაჭრო/სატრანზიტო ცენტრის პოზიცია უჭირავს რუსეთის ჩრდილო კავკასიას, თურქეთსა და ტრანსკავკასიის სომხეთისა და აზერბაიჯანის რესპუბლიკების გადაკვეთაზე სტრატეგიული მდებარეობით.
არც თუ ისე დიდი ხნის წინ თბილისი იყო გახმაურებული ვარდების რევოლუციის ეპიცენტრი,
რომელიც ქალაქის თავისუფლების მოედანსა და მის შემოგარენში მოხდა 2003 წლის საპარლამენტო არჩევნების შედეგების გაყალბების გამო,
და რომელსაც შედეგად იმდროინდელი საქართველოს პრეზიდენტის ედუარდ შევარდნაძის გადადგომა მოჰყვა.
თბილისის ძველი სახელწოდება იყო ტფილისი.
ადრინდელ ქართულ წერილობით ძეგლებში სწორედ ასეთი ფორმითაა ის დამოწმებული.
მაგ. ევსტათი მცხეთელის, აბო ტფილელის წამებასასა და „მოქცევაჲ ქართლისაჲს“ ტექსტებში.
საქართველოს დედაქალაქის ძველი ფორმიდან, ტფილისიდან წარმოსდგება მისი სახელი მეზობელთა ენებზე.
მეზობელ ქვეყნებში ძველად ტფილისი სხვადასხვაგვარად გამოითქმოდა.
თავდაპირველად სომხურად ტფილისი „ტფღის“-ად .
რუსული ტიფლის არამეულ-სპარსულ-თურქულ ფორმას იმეორებს, მასვე მოსდევს ევროპის ენებში დამკვიდრებული ტიფლის.
საგულისხმოა ასევე თბილისი კავკასიურ ენებზე.
ის ასე გამოითქმის: მეგრულად — „ქართი“, აფხაზურად — კარტ .
რუსული ფორმა ტიფლი დამკვიდრებული იყო, 1936 წლის 17 აგვისტომდე,
როდესაც სსრ კავშირის ცენტრალურმა აღმასრულებელმა კომიტეტმა დაადგინა,
რომ თანახმად სსრ კავშირის შინაგან საქმეთა სახალხო კომისარიატის სახელმწიფო აგეგმვის და კარტოგრაფიის მთავარი სამმართველოს ბიუროს წარდეგნისა დამტკიცებულ იქნა ქალაქის სახელის ახალი ფორმა.
რუსული ფორმა ტბილისი, რომელიც წარმოადგენს ქართული ახალი სახელწოდების სახელობით ფორმას, თანდათან დამკვიდრდა და განმტკიცდა რუსულ ლიტერატურაში.
რაც შეეხება ქართული სახელწოდების ძველ ფორმას მას რამდენიმე ხანი კვლავაც იყენებდნენ.
1937 წლიდან საბოლოოდ დამკვიდრდა ქალაქის დღევანდელი სახელწოდება — თბილისი.
ლეგენდის თანახმად, თბილისის ტერიტორია ტყით ყოფილა დაფარული, ქართველ მეფეს  მინერალური წყაროების გამო უწოდეს ქალაქს.
შემდგომში ამ ადგილზე გოგირდის აბანოები გაშენდა.
აღნიშნული ადგილი თბილისის ისტორიული უბანი — აბანოთუბანია.
არქეოლოგიური გათხრებით დასტურდება, რომ თბილისის ტერიტორია დასახლებული ყოფილა ჯერ კიდევ ძვ. წ. IV ათასწლეულში.
უძველესი წყაროსეული მოხსენიება განეკუთვნება IV საუკუნის II ნახევარს,
როცა ამ ადგილებში მეფე ვარაზ-ბაკურის დროს ციხე ააგეს.
IV საუკუნის დასასრულს თბილისი სპარსეთის მოხელის — პიტიახშის რეზიდენცია გახდა.
V საუკუნის შუა წლებიდან კვლავ ქართლის მეფეთა ხელში გადავიდა.
ვახტან გორგასალმა აღადგინა და გააშენა, ამიტომ იგი მიჩნეულია  ქალაქის დამაარსებლად.
ზოგიერთი ისტორიკოსის მტკიცებით მეფე ვახტანგ გორგასალი  სინამდვილეში ქალაქის აღორძინებასა და აღმშენებლობაშია პასუხისმგებელი, მისი დაფუძნების ნაცვლად.
ვახტანგ გორგასლის მემკვიდრემ დაჩი I-მა უჯარმელმა , სამხრეთ-აღმოსავლეთით ქალაქი იფარგლებოდა ყოფილი ორთაჭალის ბაღის მიდამოებით,
ჩრდილო-აღმოსავლეთით მდინარე მტკვარი საზღვრავდა,
სამხრეთ-დასავლეთით — თაბორის ქედის კალთები,
ჩრდილო-დასავლეთით კი — წავკისისწყალი.
IV საუკუნეშივე წარმოიშვა თბილისის მეორე უბანი კალა ციხითურთ,
შემდგომში ქალაქი იზრდებოდა საკუთრივ თბილისისა და კალის ფარგლებს გარეთ, მტკვრის დინების აღმა.
ზრდას ხელს უწყობდა მისი ხელსაყრელი გეოგრაფიული მდებარეობა.
აქ გადიოდა მნიშვნელოვანი სავაჭრო გზები აღმოსავლეთ ამიერკავკასიისა და წინა აზიისკენ.
თბილისი თანდათან შუა აღმოსავლეთის ერთ-ერთი მნიშვნელოვანი ცენტრი გახდა.
მომიჯნავე სახელმწიფოთა სამხედრო-სტრატეგიულმა და ეკონომიკურმა ინტერესებმა გაზარდეს ინტერესი მისადმი.
VI საუკუნის ბოლოდან იწყება საუკუნოვანი ბრძოლა თბილისისათვის.
ქართული სახელმწიფოებრიობისა და კულტურის მდგრადობა უშუალოდ დაკავშირებული იყო საქართველოს დედაქალაქის ბედთან.
570—580 წლებში ქალაქს სპარსელები ფლობდნენ.
627 წელს თბილისს ალყა შემოარტყა ბიზანტიელი იმპერატორის ჰერაკლე კეისრისა და ხაზარების გაერთიანებულმა ლაშქარმა.
ქალაქი ვერ აიღეს.
ჰერაკლემ მიატოვა თბილისი და შუამდინარეთისკენ დაიძრა.
628 წელს ხაზარები კვლავ მოადგნენ თბილისს ყიბღუ–ხაკანის მეთაურობით, აიღეს ქალაქი და სასტიკად ააოხრეს იგი.
735—737 წლებში — არაბმა სარდალმა მარვან II იბნ მუჰამადმა  დაიპყრო.
ამიერიდან თბილისი ახლად წარმოქმნილი თბილისის საამიროს ცენტრი ხდება.
764 წელს ქალაქი ხაზარებმა დაარბიეს.
853 წელს თბილისში ხალიფას ხელისუფლების განმტკიცების მიზნით დალაშქრა არაბმა სარდალმა ბუღა თურქმა.
1037—1051 წლებში მეფე ბაგრატ IV-მ არაერთხელ სცადა თბილისის დაკავება,
მაგრამ ქვეყანაში არსებული არამყარი პოლიტიკური ვითარების გამო ეს შეუძლებელი აღმოჩნდა.
1045 წელს თბილისის ხელისუფლება ქალაქის წარჩინებულთა — უხუცესთა საბჭოს ხელში გადავიდა.
1068 წელს თბილისი თურქ-სელჩუკთა სულთანმა ალფ-არსლანმა დალაშქრა და დაიკავა.
XI საუკუნის 80-იანი წლებიდან ქალაქს ისევ უხუცესთა საბჭოს მართავდა.
1122 წელს უცხოელთა ბატონობისაგან ქალაქი გაათავისუფლა დავით IV აღმაშენებელმა.
გაერთიანებული საქართველოს სახელმწიფო დედაქალაქი ამიერიდან თბილისში გადმოიტანეს და მან სამეფო ქალაქის სტატუსი მიიღო.
XII—XIII საუკუნეებში თბილისი ეკონომიკურად ძლიერი, დიდი და კეთილმოწყობილი ქალაქი იყო,
მისი მოსახლეობა 80 ათასს კაცს აღწევდა.
განვითარდა ვაჭრობა და ხელოსნობა, შეიქმნა ამქრული გაერთიანებები,
ვაჭართა საკრედიტო კომპანიები — ორთაღები,
ჩამოყალიბდა მოსახლეობის განსაკუთრებული სოციალური კატეგორია — მოქალაქეები.
კიდევ უფრო გაიზარდა ქალაქის ფარგლები, ვარაუდობენ, რომ მასში შედიოდა ქაშვეთის ეკლესია და ლურჯი მონასტერი.
მის კედლებს გარეთ ერთ-ერთი მნიშვნელოვანი გარეუბანი იყო დიდუბე.
გაიზარდა ქალაქი მტკვრის მარცხენა მხარესაც; ისნის ციხეში იყო სამეფო სასახლე.
ამ ეპოქის თბილისი მრავალეროვანი ქალაქი იყო.
ქართველი მეფეები ლოიალური პოლიტიკით ხელს უწყობდნენ სხვადასხვა ხალხისა და სარწმუნოების წარმომადგენელთა თანაცხოვრებას,
რაც განაპირობებდა ქალაქის ეკონომიკური და სოციალური ცხოვრების სტაბილიზებას.
ამ პერიოდს საქართველოს ისტორიაში "ოქროს ხანას", ან "ქართული რენესანსის" პერიოდს უწოდებენ.
თამარის მეფობის  ე. წ. „კარავის“ დაწესება.
1226 წელს თბილისი ჯალალედინის სარდლობით ხვარაზმელებმა დალაშქრეს;
ქალაქი სასტიკად აოხრდა, მოსახლეობის მნიშვნელოვანი ნაწილი განადგურდა.
XIII საუკუნის 40-იან წლებში მონღოლებმა აიღეს.
მათ არ მოშალეს ქართული სახელმწიფოებრიობა.
საქართველო მონღოლებზე დამოკიდებული ქვეყანა ხდებოდა, თბილისი კვლავ ქვეყნის ცენტრი იყო.
1259 წელს თბილისელები მეფე დავით VI ნარინის მეთაურობით აუჯანყდნენ მონღოლებს.
1260 წელს აჯანყდა მეფე დავით VII ულუ.
ორივე აჯანყება გაჭირვებით ჩააქრეს.
XIV საუკუნის 20-იანი წლებიდან — მონღოლთა ბატონობის გადაგდების შემდეგ,
თბილისი კვლავ სრულიად საქართველოს დედაქალაქია.
1366 თბილისში გავრცელდა შავი ჭირის ეპიდემია, რომელმაც მოსახლეობის ნახევარი იმსხვერპლა.
1386 წელს თბილისი აიღო თემურლენგმა.
საქართველოში მან 8-ჯერ ილაშქრა, აქედან 2-ჯერ დაარბია იგი.
ამ ლაშქრობების შემდეგ თბილისის საერთაშორისო მნიშვნელობა საგრძნობლად დაეცა.
ალექსანდრე I დიდის მეფობის წლებში .
1490 წელს, საქართველოს ცალკეულ სამეფო-სამთავროებად დაშლის შემდეგ,
თბილისი მხოლოდ ქართლის სამეფოს პოლიტიკური და ადმინისტრაციული ცენტრი გახდა.
1522 წელს თბილისი სპარსელებმა აიღეს.
1524 წელს იგი მეფე დავით X-მ  გაათავისუფლა.
1524—1541 წლებში ქალაქი მშვიდობიანად ვითარდებოდა.
შეკეთდა ძველი და აშენდა ახალი შენობები, იმატა მოსახლეობამ, გამოცოცხლდა ვაჭრობა და ხელოსნობა.
1541 წელს ქალაქი ააოხრა ირანის შაჰმა — თამაზ I-მა.
1578 წელს ჩილდირის ბრძოლაში ოსმალთა გამარჯვების შემდეგ აღმოსავლეთი ამიერკავკასია ოსმალთა გავლენას დაემორჩილა.
თბილისი ახალი მტრის ხელში აღმოჩნდა.
ქართლის მეფის სიმონ I-ის ცდა, გაეთავისუფლებიენა ქალაქი ჯერ სპარსი, შემდეგ ოსმალო დამპყრობთაგან, უშედეგო იყო.
1609 წელს თბილისის მოურავი გახდა გიორგი სააკაძე.
XVII საუკუნის I მეოთხედში ირანის გამუდმებული აგრესიის პირობებში ქალაქი მნიშვნელოვნად დაინგრა.
1633 წლიდან, რაც ქართლის გამგებლად როსტომი დაინიშნა, თბილისი კვლავ აღორძინდა.
გამოცოცხლდა ეკონომიკური და კულტურული ცხოვრება.
ხელისუფლება გარკვეულ თანხებს გამოყოფდა ქალაქის კეთილმოწყობისათვის.
1700 წლისთვის თბილისში 20 ათასი კაცი ცხოვრობდა.
ქალაქის მცხოვრებთა ზედაფენას ქმნიდა ფეოდალური არისტოკრატია, მსხვილი ვაჭრები და სოვდაგრები, შემდეგ მოდიოდა ე. წ. მოქალაქეთა კატეგორია.
მოსახლეობის უმრავლესობას შეადგენდნენ ნასყიდი, შეწირული და ნებიერი ყმები, ხიზნები და ქალაქის გლახაკნი.
თბილისის უმაღლესი ხელისუფალნი იყვნენ მეფის მიერ დანიშნული მოურავი და მელიქ-მამასახლისი.
თბილისის ყოფა-ცხოვრებაში გაჩნდა განსაკუთრებული ე. წ. ქალაქური კოლორიტი — ჩაცმულობით, გასართობ-სანახაობებით ,
სადაც პირველად დაიბეჭდა  „ვეფხისტყაოსანი“.
1723 წელს ქალაქი ოსმალებმა დაიპყრეს, 1735 წელს კი ირანის შაჰმა ნადირმა აიღო.
1748 წელს იგი ერეკლე II-მ გაათავისუფლა.
1755 წელს ქალაქში დაარსდა ფილოსოფიის სემინარია.
1762 წელს თბილისი გაერთიანებული ქართლ-კახეთის სამეფოს დედაქალაქი გახდა.
XVIII საუკუნის 70-იან წლებში თბილისში იყო თოფხანა, ზარაფხანა, ქსოვილის სამღებროები, მარილის გამოსახდელი და თიხის ჭურჭლის საწარმოები.
XVIII საუკუნის ბოლოს ჩნდება მანუფაქტურული საწარმოებიც.
მაგრამ ქალაქის ეკონომიკურ ცხოვრებაში კვლავ გაბატონებული იყო წვრილი ხელოსნური მეურნეობა.
1795 წელს თბილისი აიღეს და დაარბიეს ირანის შაჰის აღა-მაჰმად-ხანის ჯარებმა .
1801 წელს ქართლ-კახეთის სამეფოს რუსეთის იმპერიასთან შეერთების შემდეგ თბილისი ახლად წარმოქმნილი საქართველოს გუბერნიის ცენტრი გახდა,
აქვე იყო კავკასიის არმიის მთავარსარდლის სადგომი.
1845 წლიდან თბილისი კავკასიაში რუსეთის მეფინაცვლის რეზიდენციაა.
ქალაქის ტერიტორია საგრძნობლად გაიზარდა.
დაგეგმარდა მისი ცენტრალური უბნები, იმატა ევროპული ტიპის შენობების რაოდენობამ.
სწრაფად განვითარდა ქალაქის სამეურნეო და კულტურული ცხოვრება.
სამრეწველო კაპიტალი თანდათან დევნიდა ადგილობრივ შინამრეწველურ წარმოებას.
1841 წლიდან ის ჯერ საქართველო-იმერეთის გუბერნიის ხოლო 1846 წლიდან თბილისის გუბერნიის ადმინისტრაციული ცენტრია.
1850 წელს აღდგა ქართული თეატრი.
1917 წლის რუსეთის რევოლუციის შემდეგ ქალაქი ამიერკავკასიის დროებითი მთავრობის ადგილსამყოფელი იყო,
რომელმაც 1918 წლის გაზაფხულზე ამიერკავკასიის ფედერაცია დააარსა დედაქალაქით თბილისში.
სწორედ აქ, კავკასიის მეფისნაცვლის სასახლეში, გამოცხადდა სამი ამიერკავკასიის ქვეყნის —
საქართველოს, აზერბაიჯანისა და სომხეთის — დამოუკიდებლობა 1918 წლის 26-28 მაისს.
მას შემდეგ თბილისი საქართველოს დემოკრატიული რესპუბლიკის დედაქალაქის ფუნქციას ასრულებდა 1921 წლის 25 თებერვლამდე.
1918 და 1919 წელს ერთმანეთს ჩაენაცვლა აქ გერმანიისა და ბრიტანეთის სამხედრო შტატები.
ეროვნული მთავრობის ქვეშ თბილისი პირველი კავკასიური საუნივერსიტეტო ქალაქი გახდა 1918 წელს თბილისის სახელმწიფო უნივერსიტეტის დაარსების შემდეგ —
ოცნება, რომელიც დიდი ხნის განმავლობაში განუხორციელებელი დარჩა იმპერიული რუსეთის მმართველობის პერიოდში.
1921 წლის 25 თებერვალს ბოლშევიკების წითელი არმიის მე-11 ქვედანაყოფი თბილისში შემოიჭრა მის შემოგარენთან მწვავე ბრძოლების შემდეგ და საბჭოთა მმართველობა გამოაცხადა.
1921 წელს საქართველოს დემოკრატიული რესპუბლიკა ბოლშევიკებმა დაამხეს და 1991 წლამდე თბილისი ჯერ ამიერკავკასიის საბჭოთა ფედერაციული სოციალისტური რესპუბლიკის ,
შემდეგ კი საქართველოს საბჭოთა სოციალისტური რესპუბლიკის დედაქალაქი იყო.
საბჭოთა მმართველობის პერიოდში თბილისის მოსახლეობა მნიშვნელოვნად გაიზარდა,
ქალაქმა ინდუსტრიალიზაცია განიცადა და საბჭოთა კავშირის მნიშვნელოვანი პოლიტიკური, სოციალური და კულტურული ცენტრი გახდა.
1980 წელს ქალაქში საბჭოთა კავშირში პირველი სანქციონირებული როკ-ფესტივალი ჩატარდა.
თბილისი მოწმე გახდა მასიური ანტი-საბჭოთა დემონსტრაციების 1956 , 1978 და 1989 წლებში,
რომლებიც პირველ და ბოლო შემთხვევაში საბჭოთა ხელისუფლებამ სისხლით ჩაახშო.
საბჭოთა კავშირის დაშლის შემდეგ თბილისმა მნიშვნელოვანი არასტაბილურობისა და მღელვარების პერიოდი გადაიტანა.
1991 წლის დეკემბერსა და 1992 წლის იანვრის მოკლე სამოქალაქო ომის პერიოდში ქალაქის ცენტრის მნიშვნელოვანი ნაწილი დაინგრა და დაზიანდა.
რამდენიმე წელი ქალაქი სხვადასხვა მაფიოზური კლანებისა და არალეგალური მეწარმეების კონფრონტაციის ადგილი იყო.
ედუარდ შევარდნაძის მმართველობის პერიოდში  კრიმინალმა და კორუფციამ საზოგადოების თითქმის ყველა ფენა და საქმიანობის სფერო მოიცვა.
უმუშევრობის მკვეთრი ზრდის გამო ქალაქის მოსახლეობის დიდი ნაწილი უკიდურესი სიღარიბის ზღვარზე აღმოჩნდა.
ცხოვრება იმდენად გაუსაძლისი გახდა, რომ 2003 წლის ნოემბერში მოსახლეობის დიდი ნაწილი პროტესტის ნიშნად ქუჩებში გამოვიდა.
მღელვარების ტალღამ, რომელიც დღეს ვარდების რევოლუციის სახელით არის ცნობილი, კულმინაციას საპარლამენტო არჩევნების შემდეგ მიაღწია კენჭისყრის შედეგების გაყალბების გამო,
რაც საბოლოოდ შევარდნაძის მთავრობის გადაყენებით დასრულდა.
2003 წლიდან ქალაქში შედარებითი სტაბილურობა და ეკონომიკური ზრდა შეიმჩნევა, შემცირდა კრიმინალი,
თუმცა კვლავ მწვავედ დგას სიღარიბისა და დასაქმების პრობლემა.
თბილისის დედაქალაქის სტატუსი განსაზღვრულია საქართველოს კონსტიტუციის .
თბილისს განაგებს საკრებულო და თბილისის მერი.
თბილისის საკრებულო არჩევითი წარმომადგენლობითი ორგანოა და ყოველ ოთხ წელიწადში აირჩევა.
თბილისის მერი არის ქალაქ თბილისის უმაღლესი თანამდებობის პირი და მთავრობის ხელმძღვანელი.
მერი აირჩევა პირდაპირი არჩევნებით, 4 წლის ვადით.
მერის არჩევის წესს ადგენს საქართველოს ორგანული კანონი „საქართველოს საარჩევნო კოდექსი“.
თავდაპირველად  მერი დანიშვნთი იყო და მას ნიშნავდა საქართველოს პრეზიდენტი.
ადმინისტრაციულად თბილისი დაყოფილია ექვს რაიონად,
რომელთაც საკუთარი წარმომადგენლები - მაჟორიტარი დეპუტატები ჰყავთ საკრებულოში და ადგილობრივი მმართველობა, შეზღუდული იურისდიქციით.
რაიონებში უშუალო მმართველობას  მცირედ შეიცვალა.
ბოლო ცვლილებების შედეგად, თბილისის რაიონები და უბნებია:
რაიონებს სახელი ქალაქის ისტორიული უბნების მიხედვით ჰქვია.
თბილისელთა უმრავლესობა არაფორმალურად ქალაქის უფრო მცირე ისტორიული უბნების სისტემას ცნობს.
ასეთი უბნები მრავლადაა, თუმცა მრავალმა მათგანმა გამოკვეთილი ტოპოგრაფიული საზღვრები დროთა განმავლობაში დაკარგა.
ქალაქს ბუნებრივად მდინარე მტკვარი ყოფს მარჯვენა და მარცხენა სანაპიროებად.
უძველესი უბნების სახელები სათავეს ადრეული შუასაუკუნეებიდან იღებს.
უახლესი უბნები ბოლოდროს გაშენებული საცხოვრებელი კვარტლების სახელს ატარებს.
რევოლუციამდელ თბილისში ქალაქის ეროვნული შემადგენლობა საკმაოდ ჭრელი იყო.
ეთნიკური უბნების საზღვრებს საკმაოდ დაწვრილებით აღწერს ცნობილი გერმანელი ტურისტული წიგნების გამომცემელი კარლ ბედეკერი:
საუკუნეების მანძილზე თბილისი იყო არა მხოლოდ პოლიტიკურ-სახელმწიფოებრივი ცენტრი, არამედ ლიტერატურულ-კულტურული საქმიანობის მძლავრი კერაც.
თბილისში განვითარდა ქართული სასულიერო მწერლობა და საერო ლიტერატურა, უმაღლეს დონეს მიაღწია ქართულმა სულიერმა კულტურამ.
თბილისელ მწერლებს ცხოველი ურთიერთობა ჰქონდათ საქართველოში მოღვაწე მწიგნობრებთან, მეცნიერებთან, ენერგიულად იღვწოდნენ ქართული ლიტერატურის განვითარებისათვის.
თბილისის ლიტერატურულ ცხოვრებას შეიძლება თვალი გავადევნოთ VIII საუკუნიდან,
როდესაც აქ მოღვაწეობდა იოანე საბანისძე.
განსაკუთრებით გაძლიერდა თბილისის ლიტერატურული ცხოვრება XII საუკუნეში, იოანე შავთელის, ჩახრუხაძის, სარგის თმოგველის, შოთა რუსთაველის მოღვაწეობის ხანაში.
მომდევნო პერიოდში დაპყრობის მოძალების შედეგად თბილისის ლიტერატურული ცხოვრება შესუსტდა,
მაგრამ XVI—XVII საუკუნეებიდან კვლავ იწყო გამოცოცხლება.
XVIII საუკუნეში თბილისში მოღვაწეობდნენ სულხან-საბა ორბელიანი, ვახტანგ VI, თეიმურაზ II, ანტონ I, ბესიკი, საიათნოვა და სხვა.
თბილისში პირველი დაწყებითი ელემენტარული სკოლები შეიქმნა XVIII საუკუნეში ეკლესია-მონასტრებთან .
1755 წელს ანტონ I-ის ინიციატივით გაიხსნა თბილისის სემინარია, რომელმაც დიდი როლი შეასრულა განათლებისა და კულტურის განვითარების ისტორიაში.
1778 წელს თბილისში დაარსდა რუსული ენის შემსწავლელი სკოლა.
ეს სკოლები განადგურდა 1795 წელს აღა-მაჰმად-ხანის მიერ თბილისის აოხრების დროს.
XIX საუკუნის დასაწყისიდან თბილისში აღმავლობის პერიოდი დადგა.
20-40-იან წლებში აქ მოღვაწეობდნენ ქართველი რომანტიკოსები , რომლებმაც უმაღლეს საფეხურზე აიყვანეს ქართული კრიტიკული რეალიზმი.
1894 წლიდან — პირველი მარქსისტული კულტურულ-საზოგადოებრივი ჯგუფის „მესამე დასის“ წევრები.
1917 წელს ქუთაისიდან თბილისში გადმოსახლდნენ ქართული სიმბოლისტური ჯგუფის წევრები — „ცისფერყანწელები“.
1920-იანი წლების დამდეგს აქ აღმოცენდა „აკადემიური მწერლობის კავშირი“, „ფუტურისტ-ლეფელებისა“ და „პროლეტარული მწერლობის“,
ხოლო 1927—1928 — „არიფიონის“ ლიტერატურული დაჯგუფებანი.
საქართველოს მწერალთა I-მა და II ყრილობებმა .
საქართველოს რუსეთთან შეერთების შემდეგ თბილისში გაიხსნა რამდენიმე სკოლა.
1802 წელს გაიხსნა პირველი საერო ორკლასიანი სკოლა, 1804 — თბილისის კეთილშობილთა სასწავლებელი,
რომელიც 1830 წელს  თბილისის პირველ გიმნაზიად გადაკეთდა,
1817 — თბილისის სასულიერო სემინარია და მასთან სასულიერო სასწავლებელი  მესანგრეთა ბატალიონთან,
1846 — წმ. ნინოს ქალთა სასწავლებელი, 1847 — ვაჟთა სამიჯნაო სკოლა.
XIX საუკუნის 20-40-იან წლებში თბილისში იყო 18 კერძო სკოლა, უმთავრესად ვაჟთა და ქალთა პანსიონების სახით.
1860 „საქველმოქმედო საზოგადოებამ“ თბილისში გახსნა პირველი ქალთა სკოლა ავლაბარში,
1862—1870 წლებში — 10 სკოლა, 1862 წელს — 4 უფასო სკოლა უღარიბესი მშობლების შვილებისათვის და 1866—1870 — კიდევ 5 სკოლა.
60-იან წლებში თბილისში გაიხსნა:
ხატიანოვსკის ქალთა პანსიონი , ფავრის ქალთა პანსიონი, ბიუს ვაჟთა პანსიონი, ჰაკესა და კანონიჩის ვაჟთა პანსიონი, ჟინიუს ვაჟთა და ქალთა პანსიონი,
რომლის ბაზაზე მონასტირცევმა და ტერ-აკოფოვმა გახსნეს კერძო გიმნაზია,
სადაც ასწავლიდნენ სახელმწიფო ნახევრად კლასიკური გიმნაზიის პროგრამით;
1864 შარლეს, ხოლო 1867 ფულკის ხელმძღვანელობით გაიხსნა 2 ფრანგული სკოლა.
1865 გაიხსნა თბილისის პირველი რეალური სასწავლებელი,
იმავე წელს — თბილისის ქალთა პირველი თანრიგის სასწავლებელი,
1866 — ალექსანდრე II-ის სახელობის ვაჟთა თბილისის სამასწავლებლო სკოლა.
1879 წელს თბილისში „ღარიბ მოწაფეთა შემწე ტბილისის გუბერნიის თავად-აზნაურთა საზოგადოების“ .
80-იან წლებში საქართველოში ფართოდ გაიშალა პროგრესული საზოგადოებრივ-პედაგოგიური მოძრაობა ქართველთა შორის წერა-კითხვის გამავრცელებელი საზოგადოების .
1881 ქალაქის მმართველობამ თბილისში გახსნა 2 ქართული დაწყებითი სკოლა, სადაც სწავლა უფასო იყო.
XX საუკუნის დამდეგისათვის მთელ საქართველოში და, კერძოდ, თბილისში რამდენადმე გაიზარდა სკოლების ქსელი,
მაგრამ სახალხო განათლების საქმე მაინც ჩამორჩენილი იყო.
1905—1907 წლებში გახშირდა მოსწავლეთა გაფიცვები და პოლიტიკური გამოსვლები.
რევოლუციის შემდგომ პერიოდში სტოლიპინის რეაქცია სახლხო განათლების საქმესაც შეეხო,
მაგრამ მას წინააღმდეგობას უწევდა პროგრელუსი მასწავლებლობა და მოსწავლე ახალგაზრდობა.
1909 წელს გაიხსნა თბილისის ქალთა უმაღლესი კურსები.
ვარდების რევოლუციის შემდგომ მასიურად დაიწყო თბილისში თანამედროვე ტიპის შენობების მშენებლობა.
ასევე პარალელურად ხორციელდებოდა ძველი თბილისის რესტავრაციის პროგრამა.
1979 წელს თბილისში იყო 107 მასობრივი ბიბლიოთეკა .
პირველი ქართული ბეჭდვითი ორგანო „საქართველოს გაზეთი“ გამოვიდა 1819 წელს .
რადიომაუწყებლობა მუშაობს 1927-იდან.
ქალაქის მოსახლეობის 85% ქრისტიანია, მათგან უმეტესობა მართლმადიდებელია.
მნიშვნელოვანი რაოდენობის მიმდევრები ჰყავს რუსულ მართლმადიდებლურ ეკლესიასა და სომხურ სამოციქულო ეკლესიას.
კათოლიკეები, ლუთერანები, ბაპტისტები და სხვა ქრისტიანული დენომინაციები უმცირესობას წარმოადგენს.
მოსახლეობის დიდი უმცირესობა ისლამს მისდევს .
თბილისელთა დაახლ. 2% იუდეველია.
ქალაქში დაახლოებით 20-30 ათ. ქურთი ცხოვრობს, რომელთა 61% იეზიდია.
ქალაქი ისტორიულად ცნობილი იყო რელიგიური ტოლერანტობით.
ეს განსაკუთრებით თვალსაჩინოა ძველ თბილისში სხვადასხვა სარწმუნოების ტაძრებისა თუ სამლოცველოების სიუხვით.
ახლო აღმოსავლეთის მრავალი ქალაქის მსგავსად, აზიური კულტურის გავლენით,
თბილისს ისტორიულად ქალაქის ცალკეული უბნები ჰქონდა გამოყოფილი სპორტული ასპარეზობებისთვის.
თანამედროვე საბურთალოსა და დიდუბის ტერიტორიებზე ადრე სპეციალური შეჯიბრებები ტარდებოდა.
განსაკუთრებით პოპულარული სახეობები თბილისში ცხენბურთი, ჭიდაობა და ფარიკაობა იყო.
სოციალურად და ეკონომიკურად დასავლეთთან ინტეგრაციასთან ერთად თბილისში ევროპული სპორტის სახეობებიც ხდება პოპულარული XIX საუკუნეში.
XX საუკუნეში აქ უკვე დომინირებს ფეხბურთი, კალათბურთი და რაგბი.
ამჟამად თბილისში ყველაზე პოპულარული სპორტის სახეობებია ფეხბურთი, რაგბი, კალათბურთი და ჭიდაობა.
ასევე პოპულარულია ჩოგბურთი, ცურვა და წყალბურთი.
თბილისს რამდენიმე პროფესიონალური საფეხბურთო და რაგბის გუნდი ჰყავს.
NBA-ს მოთამაშეები ზაზა ფაჩულია და ნიკოლოზ ცქიტიშვილი თბილისელები არიან.
თბილისის ერთ-ერთი უძლიერესი ფეხბურთის გუნდი დინამო თბილისი 1981 წელს ევროპის ჩემპიონი გახდა, ევროპის თასის მფლობელთა თასის გათამაშებაზე.
საკალათბურთო გუნდი "დინამო" ასევე ევროლიგის ჩემპიონი გახდა 1962 წელს.
თბილისის მოსახლეობა მუდამ მრავალეთნიკური იყო.
ქართველების გევრდით ქალაქში მუდმივად ცხოვრობდნენ ქურთები, სომხები, ებრაელები, აზერბაიჯანელები, რუსები, ბერძნები.
სწორედ ამიტომ თბილისი კავკასიაში ერთადერთი ქალაქი იყო და არის, სადაც მეჩეთს, სინაგოგასა და ეკლესიას გვერდი-გვერდ იხილავთ.
ამიტომ, სამართლიანადაც, თბილისი კავკასიის ცენტრად და ხანდახან დედაქალაქადაც კი წარმოგვიდგებოდა.
დღესაც ქალაქის მოსახლეობის დაახლოებით 20% ეთნიკურად არაქართულია.
1808 წელს იულიუს ფონ კლაპროთის ცნობით თბილისში 18000 ადამიანი ცხოვრობდა.
მონაცემებში ასახულია თბილისში რეგულარულად მცხოვრებთა რაოდენობა.
თუმცა რეალურად ქალაქში დაახლოებით კიდევ 300 ათასი ადამიანით მეტი ცხოვრობს.
ძირითადად ესენი არიან რეგიონებიდან დროებით ჩამოსული, სტუდენტები, მუშები, გლეხები და ა.შ.
თბილისის ბუნება მრავალფეროვანია. ქალაქის წყლის მთავარი არტერიაა მტკვარი, რომელიც ქალაქს კვეთს ჩრდილო-დასავლეთიდან სამხრეთ-აღმოსავლეთისაკენ.
წყალდიდობა იცის გაზაფხულზე და ზაფხულის დასაწყისში, წყალმცირობა — ზამთარში.
თბილისის ფარგლებშია მტკვრის შენაკადები: მარჯვენა — დიღმისწყალი, ვერე და წავკისისწყალი; მარცხენა — გლდანისხევი და ლოჭინა.
თბილისის ფარგლებშია აგრეთვე სამგორის სარწყავი სისტემის ზემო და ქვემო მაგისტრალური არხები უკიდურესი დასავლეთი მონაკვეთები, თბილისის წყალსაცავი, ლისისა და კუს ტბები.
მდინარე მტკვრის ხეობის ფსკერი, ქალაქის ფარგლებში, მერყეობს ზღ. დ 425 მ-დან .
მთაწმინდის სიმაღლე, რომელიც ისე ამშვენებს ქალაქის ცენტრალურ ნაწილს, ზღ. დ. 719 მეტრის ტოლია.
საცხოვრებელი უბნების მიხედვით ყველაზე მაღლაა ე. წ ნუცუბიძის პლატო, რომელიც ზღ. დ. 700 მ სიმაღლეზე მდებარეობს.
ფიზიკურ-გეოგრაფიული თვალსაზრისით მდ. მტკვარი თბილისს ორ კარგად გამოხატულ ერთეულად — მარჯვენა და მარცხენა სანაპიროებად ყოფს.
მარჯვენა სანაპირო რელიეფურად წარმოდგენილია თრიალეთის ქედის განშტოებებით, რომლებიც ციცაბოდ ეშვება მტკვრის ხეობისკენ.
მათ შორის მოქცეულია მტკვრის შენაკადთა ხეობები.
მტკვრის მარცხენა ნაპირეთში მდებაორების მახათას მთა, რომლის სიმაღლე 630 მ-ს აღწევს.
თბილისის რელიეფი კარგად გამოხატული ტერასებით ხასიათდება.
თბილისის მიდამოებში ტყეები დიდი ხანია გაიჩეხა
ამჟამად როგორც ქალაქის დასახლებულ ნაწილში, ისე მოსაზღვრე ვაკეებზე, გორაკ-ბორცვებსა და მთის კალთებზე უპირატესად ხელოვნურად გაშენებული ხემცენარეულობა  ხარობს.
განაშენიანებული ტერიტორიის ირგვლივ ჭარბობს სტეპის ბალახეულობა და ჯაგეკლიანი ბუჩქნარი, უფრო დაშორებულ ადგილებში,
ქედების კალთებზე კი მეორეული ფართოფოთლოვანი ტყეებია.
თბილისის რელიეფში განსაკუთრებით საინტერესოა ის დეპრესია, რომელიც ამჟამად „თბილისის ზღვას“ უკავია.
არადა, აქ რამდენიმე ათეული წლის წინ სამი მლაშე ტბა იყო.
ვარაუდობენ, რომ აღნიშნული ტბები მდინარე მტკვრის უძველეს ხეობაში მდებარეობდა.
თბილისის ჰავა, ზოგადი ნიშნების მიხედვით, სუბტროპიკულსემიარიდულია .
ნალექის საშუალო რაოდენობა 540 მმ-ის ტოლია.
ნალექების მაქსიმუმი დამახასიათებელია გაზაფხულისთვის, მინიმუმი კი — ზამთრისთვის.
თოვლის საფარი აქ ყოველწლიურად არ ყალიბდება.
თბილისის მნიშვნელოვანი წიაღისეულია გოგირდწყალბადიანი თერმული მინერალური წყალი,
რომელიც მრავალ ადგილას გამოდის ქალაქის ძველ უბნებში მტკვრის ორივე მხარეს.
მათ ბაზაზე ძველთაგანვე მოწყობილია აბანოები, ხოლო შემდეგ მოეწყო თბილისის ბალნეოლოგიური კურორტი.
თიხის საბადოა დიღმის ვაკეზე.
თიხის ნაწილს იყენებენ აგურის წარმოებაში.
ორხევში არის გაჯის საბადო.
ავჭალაში მოიპოვება კვარცხის სილა.
თბილისში ზომიერად თბილი სტეპურიდან ზომიერად ნოტიო სუბტროპიკულზე გარდამავალი ჰავაა.
იცის ზომიერად ცივი ზამთარი და ცხელი ზაფხული, საშუალო წლიური ტემპერატურა 12,7 °C, იანვარი 0,9 °C, ივლისი 24,4 °C;
აბსოლუტირი მინიმალური ტემპერატურა — 23 °C, აბსოლუტური მაქსიმალური 40 °C.
ნალექები 560 მმ წელიწადში.
უხვნალექიანია მაისი .
თოვლის სახით ნალექი შეიძლება მოვიდეს საშუალოდ 15-25 დღე წელიწადში.
გაბატონებულია ჩრდილოეთი და ჩრდილოეთ-დავასავლეთის ქარი, ხშირია აგრეთვე სამხრეთ-აღმოსავლეთის ქარი.
თბილისს კომპლექსური საზოგადოებრივი სატრანსპორტო კვანძი აქვს.
მოქმედებს მეტროპოლიტენის ორი ხაზი და ავტობუსების ქსელი, რომელიც ქალაქის მნიშვნელოვან ნაწილს ფარავს.
2006 წლიდან ქალაქში დაიხურა ეკოლოგიურად სუფთა ტრანსპორტის ტრამვაისა და ტროლეიბუსის მოქმედი ხაზები.
ქალაქს ემსახურება აეროპორტი და რკინიგზა.
თბილისში სამდინარო ტრანსპორტი განვითარებული არ არის.
სწრაფი საზოგადოებრივი ტრანზიტის ერთ-ერთი ყველაზე მოხერხებული საშუალება ქალაქში თბილისის მეტროპოლიტენია.
ამჟამად მეტროს 22 სადგური განლაგებულია ორ ხაზზე — დიდუბე-სამგორისა და საბურთალოს ხაზები.
ხაზების საერთო სიგრძეა 26,4 კმ.
ექსპლუატაციაში შევიდა 1966 წლის 11 იანვარს და მეოთხე მეტროს სისტემა იყო საბჭოთა კავშირში .
დანარჩენი საბჭოთა მეტროს სისტემების მსგავსად სადგურების უმეტესობა ძალიან ღრმად არის მიწისქვეშ და დეკორატულობით გამოირჩევა.
დედაქალაქის მეტროს შესახებ იხილეთ თბილისის მეტროსადგურების სია.
თბილისის დაძმობილებული ქალაქები არიან:
თბილისის პარტნიორი ქალაქები არიან:
აბრეშუმის დიდი გზა  — ტრანსკონტინენტური სავაჭრო-საქარავნო გზა, რომელიც ჩინეთს ხმელთაშუა და შავი ზღვების სანაპიროებთან აკავშირებდა.
ამ გზით ვაჭრობას დასაბამი მიეცა ძვ. წ. II საუკუნეში.
აბრეშუმის დიდი გზა იწყებოდა სიანში.
ქ. დუნხუანიდან იგი ორ განშტოებად მიემართებოდა დასავლეთისაკენ.
ორივე გზა - პირველი ლობნორის ტბის ჩრდილოეთით ქ. ტურფანის, მეორე კი იმავე ტბის სამხრეთით ქ. ხოტანისა და ქ. იარქენდის გავლით - ქ. კაშგარში იყრიდა თავს.
აქედან ჩრდილოეთის გზა კასპიის ზღვით უკავშირდებოდა ამიერკავკასიას, გადაკვეთდა საქართველოს და ფასისიდან შავი ზღვით ბიზანტიანსა და რომს აღწევდა.
მეორე გზა კაშგარიდან ბალხსა და ჩრდილოეთ ირანზე გავლით შუამდინარეთისაკენ, იქიდან კი ხმელთაშუა ზღვის ნაპირებისაკენ მიემართებოდა.
აბრეშუმის დიდი გზით უმთავრესად გაჰქონდათ მაღალხარისხოვანი ჩინური აბრეშუმი, რომლის მთავარი მომხმარებელი რომის წარჩინებულები იყვნენ.
აბრეშუმის ექსპორტი რომში .
VII-IX საუკუნებში ამ გზით შემოტანილი საქონლით ვაჭრობას არაბთა სახალიფო უწევდა კონტროლს.
შემდეგ მასზე მონღოლებმა დაამყარეს მონოპოლია.
აბრეშუმის დიდი გზამ მნიშვნელობა დაკარგა XVII საუკუნის მიწურულში, როდესაც ევროპელებმა საბოლოოდ აითვისეს საოკეანო გზა აფრიკის შემოვლით.
აბრეშუმის დიდმა გზამ ხელი შეუწყო ეკონომიკურ და კულტურულ ურთიერთობის განვითარებას აღმოსავლეთისა და დასავლეთის ქვეყნებს შორის.
ამ გზით შევიდა ჩინეთში მინა, ფუფუნების საგნები, გავრცელდა ზოგიერთი კულტურული მცენარე, არაბული ცხენი და სხვა, შეაღწია აგრეთვე რელიგიურმა და ფილოსოფიურმა მოძღვრებებმა .
აბრეშუმი  ჯირკვლებში, საიდანაც გამოიყოფა ორი უწყვეტი ელემენტარული ძაფის სახით.
აბრეშუმი მაგარი, ჭიმვადი, ჰიგროსკოპიული, ჰაერგამტარი და კარგი ელექტროიზოლატორია.
იწვის უალოდ.
ნახშირდება 180 C ზევით; მასზე არ მოქმედებს დაბალი კონცენტრაციის მჟავეები და ტუტეები.
ხელოვნური აბრეშუმის შესახებ იხილეთ ბოჭკო ქიმიური
აბრეშუმის ძირითადი შემადგენელი ნივთიერებებია ფიბრიონი და სერიცინი.
პირველი — აბრეშუმს ანიჭებს სიმაგრეს, ელასტიკურობას, ელვარებას, სინაზესა და სხვა; მეორე — ერთმანეთთან აკავშირებს ელემენტარულ ძაფებს.
აბრეშუმს იყენებენ მედიცინაშიც, ტექნიკაშიც;
აგრეთვე თავდაცვით მრეწველობაში და სხვა.
დიდგორის ბრძოლა ან ძლევაჲ საკვირველი .
იმდროინდელი საერთაშორისო ვითარება თურქ-სელჩუკებსა და საქართველოს სახელმწიფოს აშკარად უპირისპირებდა ერთმანეთს.
ყველაფრიდან ცხადი იყო, რომ ეს ძლიერი წინააღმდეგობა დღეს თუ ხვალ იარაღით უნდა გადაწყვეტილიყო.
მაგრამ საიმდღისო ამოცანად იგი საქართველოს სამეფო ხელისუფლების მიერ განდევნილ და შევიწროებულ თურქთა და ქალაქების — თბილისის, დმანისისა და განჯის თავკაცთა ელჩობამ აქცია.
ამან დააჩქარა კოალიციური ლაშქრის შექმნა და დიდგორის ბრძოლაც.
ეს ელჩობა, დავითის ისტორიკოსის ცნობების მიხედვით, 1121 წლის აპრილ-მაისში შემდგარა.
ვის მიმართეს დახმარებისათვის თურქებმა და ქალაქების წარმომადგენლებმა?
ამ კითხვაზე საისტორიო წყაროებს სხვადასხვაგვარი ცნობები აქვთ დაცული;
ასე მაგალითად, დავითის ისტორიკოსის ცნობით, „შეიწრებულნი თურქმანნი“ და მოქალაქეთა წარმომადგენლები „წარვიდეს სულტანს წინაშე და ყოველსა სპარსეთსა“,
ე.ი. ისინი, უპირველესად, სულთანს ხლებიან, მაგრამ ამითაც არ დაკმაყოფილებულან და სხვა მაჰმადიანი მფლობელებისათვისაც მიუმართავთ.
ისტორიკოსის განცხადება „წარვიდეს... ყოველსა სპარსეთსა“ სწორედ ამაზე მიუთითებს.
მათე ურჰაელის მიერ მოხსენიებული სულთანი მელიქი უნდა იყოს დავითის ისტორიკოსის მიერ კოალიციური ლაშქრის მონაწილედ მოხსენიებული და სულთნის ძედ მიჩნეული მელიქი.
ასე რომ, მათეს ცნობით, თბილელთა და სხვათა წარმომადგენელთა ერთ ნაწილს, უწინარეს ყოვლისა, განძაში მყოფი მალიქისათვის მიუმართავს,
ხოლო მეორე ნაწილს — ამირა ღაზისათვის, არდუხის ძისათვის.
მათე ურჰაელის ღაზი არდუხის ძე იგივეა, რაც სხვა წყაროების ილღაზი არდუხის ძე.
განსხვავებულ ცნობას იძლევა აგრეთვე ალ-ფარიკიც,
რომლის მიხედვითაც, „თბილისის ხალხი წავიდა ნაჯმ-ად-დინ-ილღაზთან და სთხოვა მას მოსულიყო და ჩაებარებინა ქალაქი“.
ლაშქრობის მთავარ ინიციატორად ილღაზს მიიჩნევს გოტიეც.
მართალია, ზემომოტანილ ცნობათა შორის ერთგვარი წინააღმდეგობაა, მაგრამ ეს ადვილად ასახსნელია და ამ ცნობათა ურთიერთ შეთანხმებაც მოსახერხებელია.
როგორც ირკვევა, უპირატესობა ამ შემთხვევაში ქართულ წყაროს, დავითის ისტორიკოსს, უნდა მიენიჭოს.
ცხადია, უფრო სარწმუნოა, რომ თბილისისა და სხვა წარმომადგენლებს უშუალოდ სულთნისათვის მიემართათ,
ვიდრე განძის მფლობელ მალიქის — ტაფარის ძისათვის,
ან კიდევ ილღაზისათვის, რომელიც, მართალია, სახელგანთქმულ მეომრად იყო მიჩნეული,
მაგრამ მაჰმადიან მფლობელებში ისეთი გავლენა ვერ ექნებოდა, როგორიც თვით სულთანს.
ამას გარდა, სწორედ სულთანი შეიძლებოდა ყოფილიყო კოალიციური  ლაშქრის შემდგენელი.
მას ექნებოდა უფლება სხვადასხვა მაჰმადიან მფლობელთა მოწოდებისა და ერთი დროშის ქვეშ მათი თავმოყრისა.
ამრიგად, უდავოა, რომ თბილისის მოსახლეობის წარმომადგენლებმა დახმარება, უპირველეს ყოვლისა, სთხოვეს სულთანს,
ერაყის სელჩუკიანთა იმდროინდელ გამგებელს მაჰმუდ მოჰამედის ძეს .
ადვილი ასახსნელია ალ-ფარიკისა და გოტიეს მცირე უზუსტობაც, როცა ისინი ამ საქმის მთავარ ინიციატორად ილღაზს მიიჩნევენ;
როგორც ჩანს, ალ-ფარიკიმ და გოტიემ თბილელთა ელჩობის შედეგად საქართველოსაკენ დაძრული კოალიციური ლაშქრობის სათავეში მყოფი ილღაზი ჩათვალეს იმ პიროვნებად,
რომელსაც „თბილისის ხალხმა“ დიდგორის ბრძოლის წინ მიმართა თხოვნით.
სულთან მაჰმუდ მოჰამედის ძე მაშინვე გამოეხმაურა თბილისელთა თხოვნას და სასწრაფოდ დიდი ლაშქრის ორგანიზაციის თადარიგი დაიჭირა.
მან მაჰმადიან მფლობელთა ერთ ნაწილს მოუწოდა,
ხოლო მეორეთ უბრძანა:
„ვინც კი სადმე იყო დამასკო და ალეპოდან მოკიდებული, ყველას, მოლაშქრეობის შემძლებელს“ მონაწილეობა მიეღოთ საქართველოს წინააღმდეგ ომში.
ვინ იყვნენ ისინი, რომელთაც სულთნის ამ მოწოდებითა თუ ბრძანებით კოალიციურ ლაშქარში თავი მოიყარეს?
ჩვენს წყაროებს ამ მხრივაც დაცული აქვთ საინტერესო ცნობები.
დავითის ისტორიკოსის მიხედვით, „სულტანმა მოუწოდა არაბეთისა მეფესა დურბეზს, სადაყის ძეს და მოსცა ძე თუისი მალიქი და ყოველი ძალი მისი, და აჩინა სპასალარად ელღაზი ძე არდუხისი...
და უბრძანა... ამათ თანა ათაბაგსა განძისასა მისითა ძალითა და ყოველთა სომხეთისა ამირთა“ მონაწილეობა მიეღოთ ლაშქრობაში.
გაერთიანებული ლაშქრის სარდლად კი სულთნის მიერ დანიშნული იყო ილღაზი ძე არდუხისი.
კოალიციური ლაშქრის მონაწილეთ ჩამოთვლის ალ-ფარიკიც;
მისი სიტყვით, ილღაზთან ერთად საქართველოს წინააღმდეგ წამოვიდნენ:
დუბეის სადაყას ძე, რომელსაც თან ახლდნენ ყადი ელმ-ად-დინი და მისი შვილი აბულ-ფათთხი, ქ. მარდინის მაშინდელი ყადი და ვეზირი თამამ-იბნ აბდუნი.
აი, ასეთი შემადგენლობით მოსულან ისინი არზრუმში.
სულთანი ტოღრული მოსულა განძას მხრიდან, ხოლო თუღან არსლან კუზიანი დვინიდან უნდა დაძრულიყო.
ამ უკანასკნელს კოალიციის მონაწილედ ასახელებს ალ-ჯაუზიც.
ისტორიკოსი იბნ ალ-ასირიც, ილღაზისა და დუბეისის გარდა, დიდგორის ბრძოლის მონაწილეებად მიიჩნევს მელიქ თოღრულს მოჰამედის ძეს და მის ათაბაგს ქენ-თოღდის.
როგორც ჩანს, სულთან მაჰმუდ მოჰამედის ძეს დიდი სამზადისი ჩაუტარებია და საქართველოს წინააღმდეგ მოუწვევია მაშინდელი მახლობელი აღმოსავლეთის ცნობილი და გავლენიანი მფლობელები.
გაერთიანებული ლაშქრობის მოთავეთა შემადგენლობა, ზემოგანხილული წყაროების ურთიერთ შეჯერების შემდეგ, ამგვარია:
ნეჯმ ად-დინ ილღაზი — სულთნის მიერ ბაღდადის გამგებლად დანიშნული, აუღებლად მიჩნეული ციხის – მარდინის მფლობელი, ალეპოს დამპყრობი, ხოლო 1121 წლიდან მაიაფარიკინის გამგებელი.
ილღაზი, დავითის ისტორიკოსის დახასიათებით, იყო „კაცი დაჰმანი  და მრავალღონე“, „ზვიადსა და ძლიერს“ უწოდებს მას მათე ურჰაელი;
„უაღრესი ამპარტავნებით თავგასულად“ მიაჩნია იგი გოტიესაც.
ილღაზმა, როგორც სარდალმა, დიდად გაითქვა სახელი ჯვაროსნების წინააღმდეგ ბრძოლაში, განსაკუთრებით 1119 წელს.
ამიტომაც აირჩია იგი სულთანმა მაჰმუდმა გაერთიანებული ლაშქრის სპასალარად.
დურბეიზი  პატრონი, დავითის ისტორიკოსისა და მათე ურჰაელის სიტყვით, „არაბეთის მეფე“.
„ეს იყო, – წერს მათე ურჰაელი, – კაცი გულადი და მებრძოლი.
მან დაატყვევა ქალაქი ბაღდადი და სამი ბრძოლა გადაიხადა სპარსთა სულთანთან – ტუფასთან...
მან კარვით დაიბანაკა ეთიოპიასა და ინდოეთს შორის და მაშინ მოვიდა და დაესიძა სპარსთა ამირა ღაზის“.
მართლაც, დიდგორის ბრძოლის ერთი წლით ადრე, დუბეისს ცოლად შეურთავს ილღაზის ასული გოჰარ ხათუნი;
ალბათ, ამგვარი დამოყვრებაც იყო ერთი მიზეზი იმისა, რომ დუბეისი ილღაზის მოწოდებას მაშინვე გამოეხმაურა და აქტიური მონაწილეობაც მიიღო მისი სარდლობით მოწყობილ ბრძოლაში.
თოღრულ მოჰამედის ძე — ყაზვინის, ზენჯანის, გილანისა და სხვათა, ხოლო 1121-22 წლებში არანისა და განძის გამგებელი;
სიცოცხლის ბოლო სამ წელს სულთანადაც იყო;
იბნ ალ-ასირი მას მელიქ თოღრულ მოჰამედის ძედ იხსენიებს.
სწორედ ეს მელიქ თოღრული უნდა იყოს დავითის ისტორიკოსის მიერ „სულთნის ძედ“ მიჩნეული მელიქი და მათე ურჰაელის მიერ ქალაქ განძაკში მყოფ სულთანად დასახელებული მელიქი ტაფარის ძე.
დიდგორის ომის წინ ქალაქ განძას სწორედ მელიქ თოღრული ფლობდა.
ამავე დროს ეს მელიქ თოღრული იყო მოჰამედის ძე, ე.ი. ძმა იმდროინდელი სულთნის — მაჰმუდისა.
იქნებ დავითის ისტორიკოსის თხზულების თავდაპირვანდელ ხელნაწერში ასეც ეწერა:
სულთანმა „მოსცა ძმა თავისი მალიქი“ და არა „ძე თავისი მალიქი“, როგორც ეს ამ თხზულების შემდეგდროინდელ გადანაწერებშია.
თუ ეს ასეა, მაშინ ყველაფერი ნათელი იქნება — ძმა სულთნისა მალიქი სხვა არავინ შეიძლება იყოს, თუ არა მელიქ თოღრული.
სულთან მაჰმუდს ჰყავდა ძეც, მელიქშაჰად წოდებული, მაგრამ იგი ამ დროს დაბადებულიც არ იქნებოდა და, ცხადია, დავითის ისტორიკოსი მას ომის მონაწილეთა შორის ვერ დაასახელებდა.
ამრიგად, ქართულ და სომხურ წყაროებში მოხსენიებული „სულთნის ძე მალიქი“,
ან კიდევ, განძის სულთანი მელიქ ტაფარის ძე ნამდვილად არის არაბული წყაროების მელიქ თოღრული მოჰამედის ძე.
აღსანიშნავია შემდეგი გარემოებაც: თოღრული დიდგორის ბრძოლის დროისათვის სულ
თორმეტიოდე წლისა ყოფილა და, ცხადია, მისი პირადი მონაწილეობა ლაშქრობაში უფრო ფორმალური იქნებოდა.
თოღრულის ლაშქარს ამ დროს სათავეში, ალბათ, მისივე ათაბაგი, ქენ-თოღდი ედგა, წყაროებში განძის ათაბაგად და ლაშქრობის მონაწილედ მოხსენიებული.
ამიტომაცაა, რომ თოღრულის უშუალო მონაწილეობა დიდგორის ბრძოლაში ზოგ მკვლევარს საეჭვოდ ეჩვენება.
თუღან არსლან კუზიანი — თურქი ამირა, ბითლისისა და არზანის პატრონი და ქალაქ დვინის დამპყრობი.
განძის ათაბაგი, როგორც ზემოთ აღვნიშნეთ, ამ შემთხვევაში უნდა იგულისხმებოდეს განძის იმდროინდელი მფლობელის თოღრულის ათაბაგი ქენ-თოღდი.
განძის ათაბაგი არა მარტო თოღრულის ლაშქარს უძღვებოდა, არამედ მას ჰყავდა საკუთარიც.
დავითის ისტორიკოსის ცნობით, სულთანმა მას უბრძანა „მისითა ძალითა“ გამოსვლა.
დავითის ისტორიკოსი შემთხვევით არ მოიხსენიებს ლაშქრობის მონაწილეთა შორის „ყოველთა სომხეთისა ამირათა“,
ე.ი. სომხეთის ტერიტორიის წვრილ-წვრილ მაჰმადიან გამგებლებს, ამირებს, მათაც სულთნის ბრძანებით ლაშქრობაში მონაწილეობა უნდა მიეღოთ.
ზემოდასახელებულთა გარდა, კოალიციურ ლაშქრობაში მონაწილეობა უნდა მიეღოთ დუბეისთან ერთად ამ მიზნით არზრუმში  მოსულთა და დაბანაკებულთ:
ყადს ელმ-ად-დინ-იბნ ჯაბრის, მის შვილს, ქ. მარდინის ყადს აბულ-ფათხის და ვეზირს აბუ-თამამ-იბნ-აბდუნას,
მაგრამ ყადი და ვაზირი, ალ-ფარიკის ცნობით, არზრუმში წაკიდებულან, კოალიციურ ლაშქარს ჩამოსცილებიან და არზრუმშივე დარჩენილან.
ილღაზი, ცხადია, სულთნის სახელით მოქმედებდა და ყველა ზემოხსენებული გავლენიანი მფლობელი თუ სარდალი, მისი დროშის ქვეშ გაერთიანებული, მის განკარგულებებსა და ბრძანებებს უნდა დამორჩილებოდა.
დიდგორის ომში მონაწილეობის მისაღებად მოწოდებუღთა ვინაობის გარკვევის შემდეგ საჭიროა დაახლოებით მაინც განისაზღვროს მათ მიერ გამოყვანილი ლაშქრის რაოდენობა.
ეს მეტად საინტერესო საკითხიც ისევ ძველი წყაროების მიხედვით უნდა გაირკვეს,
თუმცა აქვე უნდა აღინიშნოს, რომ ზოგ ძველ ისტორიკოსს არც აქვს საამისო ცნობა, ზოგი კიდევ გაზვიადებულ, დაუჯერებელ მონაცემებს იძლევა;
ასე, რომ, ჩვენ ამ მხრივ მხოლოდ ვარაუდის გამოთქმის შესაძლებლობა გვექნება.
კოალიციური ლაშქრის რაოდენობის შესახებ ცნობები მოეპოვებათ სომეხ ისტორიკოსებს, იბნ ალ-ასირსა და გოტიესაც.
იმავე ისტორიკოსის ცნობით, განძაშივე „მოვიდა სულთანი მელიქი  ოთხასი ათასი მხედრით, გულადი კაცებით.
ისინი დაიძრნენ საშინელი სიმრავლით და შევიდნენ ქართველთა ქვეყანაში ქალაქ თბილისის მხარეს“.
ამრიგად, თუ მათე ურჰაელს დავუჯერებთ, მაჰმადიან მფლობელთა გაერთიანებული ლაშქრის რიცხვს 560 000-ისათვის მიუღწევია.
ეს მონაცემები სწორი არ უნდა იყოს, როგორც ჩანს, იგი გაზვიადებულია.
დაუჯერებელია, რომ ამ სამ მაჰმადიან მფლობელს ასე დიდი ლაშქრის გამოყვანა შესძლებოდა.
უკანასკნელი ათი წლის განმავლობაში მრავალი ენის შესწავლა ვცადე და თითოეული რაღაც დონეზე ვისწავლე.
იაპონურში მხოლოდ ჰირაგანას და კატაკანას ასოები, რამდენიმე ათეული იეროგლიფი და რამდენიმე ფრაზა მახსოვს
(აი, დაახლოებით ასეთი ცოდნა მაქვს თურქულში, სპარსულში, ესპერანტოში და სხვებში :დ).
არაბულში შემიძლია ლექსიკონის დახმარებით უცნობი ტექსტის თარგმნა, რაღაც მარტივი ფრაზების გაგება და ვარ ბედნიერი.
იტალიურში უფრო მეტი შემიძლია: ვრცელი ტექსტების კითხვა, მოსმენა და დამტვრეული საუბარი.
ფრანგულში 2005 წელს დალფის დიპლომი ავიღე, რაც იმას ნიშნავს რომ ოდესღაც კარგად ვიცოდი და მერე რა, რომ ისე აღარ ვიცი როგორც ოდესღაც,
ლიტერატურას ვკითხულობ და ფილმებს ვუყურებ, ჰოდა საკმარისია. ახლა კი გერმანულს ვსწავლობ, ვინაიდან მჭირდება და იმედი მაქვს მალე ვისწავლი…
წინა აბზაცში განზრახ გამოვტოვე რუსული და ინგლისური ენები, ვინაიდან ეს ორი ენა არც არასოდეს მისწავლია (ხანმოკლე ინტერვალებს თუ არ ჩავთვლით სკოლაში და უნივერსიტეტში)
არც არასოდეს მქონია პრეტენზია, რომ რომელიმე მათგანის გრამატიკა ვიცი,
მიუხედავად იმისა, რომ ინფორმაციის მისაღებად და ადამიანებთან საკომუნიკაციოდ ბოლო ორი წელია ჩემთვის ეს ორი ენაა არსებითი.
უფრო მეტიც ეს ენები ჩემთვის არალოგიკურ სისტემად რჩება და არ მესმის ამდენი გამონაკლისის პირობებში,
როგორ არის შესაძლებელი ვინმემ ისინი გრამატიკის საშუალებით ისწავლოს.
ჰოდა, რადგან არ მესმის, არც არასოდეს ვეცდები გაგებას.
   ამ ქვეყნად კიდევ ბევრი საინტერესო რამ ხდება, ამაზე დრო რომ არ დავხარჯო.
უცხო ენების შესასწავლად ჭკვიანმა ბიძიებმა და დეიდებმა მრავალი მეთოდოლოგია შექმნეს.
 საინტერესოა, რომ ორი ნებისმიერად აღებული მეთოდოლოგია როგორც ცა და დედამიწა ისე განსხვავდება ერთმანეთისან:
  ზოგი დიალოგებზეა ჩაციკლული და აქცენტს კომუნიკაციაზე აკეთებს,
   ზოგი გრამატიკის სავარჯიშოებით ღუნავს ტვინს,
    ზოგი პატარ-პატარა ტექსტებით ცდილობს ფონს გასვლას…
 საერთო ჯამში თუ ადამიანი მოიწადინებს ენის ინდივიდუალურად შესწავლას ძალიან დიდ გაურკვევლობაში აღმოჩნდება
  ვინაიდან ვერ გაიგებს რითი დაიწყოს, როგორ დაიწყოს და რა აკეთოს.
სწორად ამის გამო შევეცდები ოდნავ მაინც მოვფინო ნათელი იმ ქაოსს თუ რატომ არსებობს ამდენი მეთოდოლოგია და
რატომ იჩემებს თითოეული ერთადერთი ჭეშმარიტი მეთოდოლოგიის შემქმნელობას.
 საქმე იმაშია, რომ სწავლა  არ არის სწორხაზოვანი პროცესი.
  ხელოვნური ნეირონული ქსელების სპეციალისტები ამბობენ, რომ
   რაღაცის სწავლის დროს სავარჯიშოების კეთებით, გრამატიკის წესების გააზრებით, დიალოგების ზუთხვით და ა.შ.
   ტვინის ნეირონები ისე იმუხტებიან, რომ როგორც კი უცნობი აზრის გამოთქმა მოგინდებათ
    ადეკვატური ინფორმაცია გამოდის სამეტყველო აპარატიდან, ან პირიქით შედის ტვინში ყურების გავლით.
მიუხედავად იმისა, რომ უცნობია ტვინის ნეირონული ქსელის ზედმიწევნით ზუსტი არქიტექტურა.
ადამიანებმა ბოლო ორი ათას ექვსასი წლის განმავლობაში რაღაცის გაგება მაინც მოახერხეს იმ ფენომენის შესახებ რასაც აზროვნება ჰქვია და რასაც ძვ. ბერძნები „ლოგიკას“ ეძახდნენ.
საინტერესო ისაა, რომ აზროვნების სხვადასხვა ტიპი არსებობს,
სწორად ამან განაპირობა უცხო ენების შესასწავლი მეთოდოლოგიების ნაირგვარობა.
 თუმცა უხეშად რომ ვთქვათ აზროვნების და მსჯელობის ყველა ტიპი შეიძლება მოკლედ ასე განვიხილოთ:
  ჩვენ გვაქვს მოცემული ნაცნობი ინფორმაცია, რომლის საშუალებითაც უნდა გავიგოთ უცნობი ინფორმაცია.
აზროვნების ტიპების განსხვავების დასანახად მოდით მაგალითები განვიხილოთ:
 1) ჩვენ გვეუბნებიან, რომ მესამე რაიხში არის მიღებული საკანონმდებლო აქტი, რომლის თანახმადაც ყველა ებრაელს უნდა ეკეთოს დავითის ვარსკვლავი.
შესაბამისად თუ ჩვენ ვიმყოფებით მესამე რაიხში და ვხედავთ დავითისვარსკვლავიან ადამიანს შეგვიძლია დავასკვნათ, რომ ის ებრაელია
2) ჩვენ მოვხვდით მესამე რაიხში და ვხედავთ, რომ ზოგიერთ მაცხოვრებელს უკეთია დავითის ვარსკვლავი და მათ შორის ვისაც ვკითხეთ, გვითხრა რომ ებრაელია.
ჩვენ ვასკვნით, რომ მესამე რაიხში დავითის ვარსკვლავი ებრაელებს უკეთიათ
3) ჩვენ მოვხვდით მესამე რაიხში და აღმოვაჩინეთ, რომ დავითის ვარსკვლავი უკეთიათ მხოლოდ ებრაელებს.
 ჩვენ გამოვთქვამთ ჰიპოთეზას, რომ ეს ნაციონალ-სოციალისტებმა იმიტომ გააკეთეს, რომ
 ებრაელები გამოერჩიათ ვიზუალურად და შესაბამისად დავითის ვარსკვლავის ტარება შემთხვევითი არ არის,
 შესაბამისად ყველას ვისაც უკეთია დავითის ვარსკვლავი არის ებრაელი, ჩვენი ჰიპოთეზის შესაბამისად.
ზემოთ განხილული სამ შემთხვევას ლოგიკაში: 1) დედუქცია 2) ინდუქცია 3) აბდუქცია ეწოდებათ.
საინტერესოა, რომ სწორად მათ შორის განსხვავებები განსაზღვრავს უცხო ენების შემსწავლელი მეთოდოლოგიების რაობას.
 ასე მაგალითად წიგნები, სადაც ჯერ გრამატიკას გასწავლიან, წესს განგიმარტავენ და შემდეგ გაჩვენებენ, როგორ მოარგოთ ეს წესი კონკრეტულ შემთხვევას დედუქციურ მსჯელობაზე დგას.
  წიგნები, სადაც ბევრი დიალოგის ტექსტს გაზეპირებინებენ, წესების მინიმალურ რაოდენობას, ან საერთოდ არ გიხსნიან
   და სწავლის პროცესში თქვენ თავად ხვდებით ენის შინაგან სტრუქტურას, გრამატიკულ წესებს და თავისებურებებს – ეს ინდუქციაა.
    აბდუქციის შემთხვევაში კი გრამატიკა და ტექსტები პარალელურად მიდის,
    ოღონდ ისე რომ წესებს ნელ-ნელა, ნაბიჯ-ნაბიჯ გეუბნებიან პოსტ-ფაქტუმ, რათა ნათელი მოჰფინონ თუ რატომაა ეს ფრაზა ასე და არა ისე.
ერთი კონკრეტული მაგალითი განვიხილოთ: დედუქციის შემთხვევაში კი ჯერ წესებს ვსწავლობთ და მერე ყველაფერი მარტივია.
ჰოდა, ამ ყველაფრის განხილვის შემდეგ ადამიანებს ებადებათ კითხვა:
 რომელი მიდგომაა უკეთესი? – პასუხი ამ შემთხვევაში არის შემდეგი: გააჩნია ვისთვის! –
  ზოგი ადამიანისათვის აზროვნების ბუნებრივი ფორმა ინდუქციაა, ზოგისთვის აბდუქცია და ზოგისთვის კი – დედუქცია
  (ამ უკანასკნელებზე ამბობენ, რომ ფორმულებით და სქემებით აზროვნებს :დ),
  შესაბამისად მეთოდოლოგია ინდივიდუალურად უნდა იყოს შერჩეული და ერთი მარტივი რაღაც უნდა გვახსოვდეს:
   ყველა მეთოდოლოგია ყველა ადამიანზე არ მუშაობს
  და სანამ ენის შესწავლას დააპირებთ ჯერ ის დაადგინეთ აზროვნების რომელი სახესხვაობაა თქვენთვის ყველაზე ახლობელი და ამის შემდეგ შეარჩიეთ სახელმძღვანელო.
  მე-18 საუკუნის იაპონიაში, ედოს ეპოქაში ცხოვრობდა პოეტი ქალი ფუკუდა ტიო-ნი, რომელიც ჩემთვის მხოლოდ ერთი ჰაიკუთია ცნობილი, თუმცა სხვა ჰაიკუებიც აქვს ცხადია
    “ო, კალიების მდევნელო ჩემო.  აწ რა უცნაურ ქვეყანაში შეგირბენია.
იაპონური მითებისა და თქმულებების კრებულში შემომხვდა ადრე იაპონიის ძველი პოეტური სახელწოდება – “აკიცუშიმა”.
   ერთი სიტყვით იმის თქმა მსურს, რომ ნემსიყლაპიების, როგორც შემოდგომის მახარობლების მიმართ იაპონელებს საკრალური დამოკიდებულება აქვთ.
  წითელი ნემსიყლაპია, ფრთები მოაგლიჯე და წითელ წიწაკად იქცევა.
  მე ასე დავწერდიო:  წითელ წიწაკას, ფრთები რომ გამოვაბათ  ნემსიყლაპიად გადაიქცევა
  ეს ორმაგი ვარსკვლავი კატაკლიზმურად ცვლად ვარსკვლავთა კატეგორიას განეკუთვნება,
  რომელთა მთავარი მახასიათებელი ისაა, რომ მათი სიკაშკაშე ხან იზრდება და ხან მცირდება, ყოველგვარი ცხადი კანონზომიერების გარეშე.
   სიკაშკაშის ცვლილებას რენტგენული გამოსხივება სდევს თან, რომელზე დაკვირვებაც შესაძლებელია დედამიწაზე არსებულ ასტროფიზიკულ ობსერვატორიებში.
  დაკვირვების შედეგად დიდი რაოდენობის მონაცემები გენერირდება რიცხვების მწკრივის სახით.
   ასტროფიზიკოსთა ძირითადი სამუშაო ამ რიცხვების დამუშავება და კანონზომიერებების დადგენაა.
   მშრალ რიცხვებზე დაკვირვება ძალიან დამღლელი და არაეფექტური პროცესია,
ისინი რიცხვებისგან გრაფიკებს, გრაფებს და ათასგვარ ვიზუალურ დამხმარე საშუალებებს იყენებენ, რათა როგორმე რიცხვთა ქაოსში კოსმოსი შეიმეცნონ.
    ასტროფიზიკოსი ვანდა დიასიც ამ რიცხვებს აკვირდება, ოღონდ მას ვიზუალური გრაფიკების ჭვრეტა არ შეუძლია,
   იგი ასი პროცენტით ბრმაა და ამიტომ განსხვავებულ მიდგომას იყენებს.
    სპეციალური პროგრამული უზრუნველყოფის საშუალებით ეს რიცხვები აუდიოტონალობებში გადაჰყავს და უსმენს.
     რიცხვების უდაბნოში კანონზომიერების დასადგენად, როგორც პრაქტიკამ აჩვენა, ეს პროცესი უფრო ეფექტურია,
     ვინაიდან თუ ვიზუალურ გრაფიკებში სიმკვეთრისა და სკალის შერჩევაა საჭირო, ყურს ეს დამატებითი პროცედურები არ სჭირდება.
  მუშაობის პროცესში ვანდა დიასს და მასთან მომუშავე ასტროფიზიკოსთა გუნდს უჩვეულო იდეა მოუვიდა.
  მათ განიზრახეს წამოსული სიგნალები მუსიკად ექციათ. უფრო სწორად ისინი მუსიკალური ნაწარმოების მთავარ თემად გამოეყენებინათ.
  ამაში მათ გერმანელი კომპოზიტორი და ჯაზმენი ფოლკმარ შტუდტრუკერი დაეხმარა.
   და შორეული გალაქტიკიდან წამოსული სიგნალები ყურისათვის საამო კომპოზიციად გარდაქმნა.
   რა საოცარიც არ უნდა იყოს ამ მუსიკის პირველწყარო, სადღაც შორს ჰიდრას თანავარსკვლავედშია 200 წლის წინ შექმნილი…
  აქ შეგიძლიათ მშრალ სიგნალებს მოუსმინოთ. თქვენი არ ვიცი და ჩემს ყურს მშრალი სიგნალებიც სიამოვნებს…
  მოდით კუზე და არწივზე დავფიქრდეთ.
კუ ხმელეთის ბინადარი ცხოველია – თითქმის შეუძლებელია იცხოვრო და გადარჩე მიწაზე განრთხმულმა ისე, რომ მიწაში არ ჩაძვრე,
სამყაროს ერთი-ორი გოჯის იქით ვერ ხედავ და გადაადგილდები იმდენად სწრაფად, რამდენიც ეს ბალახეულით პირის ჩატკბარუნებას სჭირდება.
თუმცა ცოცხალი რჩები იმის წყალობით, რომ არავინ გემუქრება, ვინაიდან შენი შეჭმა არც ისე ადვილია.
არწივი ცის ტატნობზე ცხოვრობს – მისი მზერა დედამიწის კიდეს წვდება,
მის  მახვილ თვალს კილომეტრში მცირე შარიშურიც კი არ ეპარება, სრული ძალაუფლება აქვს და ცის კიდეს განაგებს.
 ელვისებური ფრთოსანი სიკვდილია. კლანჭები საკმარისად ბასრი და მოქნილი აქვს, პატარა არსება რომ მოიხელთოს და უმალ საკვებად აქციოს.
და აი, ზის არწივი კლდის ქარაფზე და გაჰყურებს არემარეს, სანამ პატარა მოძრავ არსებას დალანდავს და დაეშვება.
 ეშვება, ეშვება და უცებ ბუჩქებს დააცხრება.
რამდენიმე წამში კუ ხედავს როგორ ეცლება მიწა ფეხქვეშ და როგორ დიდდება სამყარო,
 იგი მხოლოდ რამდენიმე გოჯის იქით ხედავდა და ფიქრობს: რა კარგია არწივისნაირი მეგობრის ყოლა!
ამ დროს არწივი კუს კლანჭებს უშვებს…
კუ სასიკვდილოდაა განწირული. ყველამ იცის მისი სიკვდილის მიზეზი: გრავიტაცია მავნე ჩვევაა!
 არავინ უწყის რატომ ჩადის არწივი ამას.
  გასაგებია, რომ კუს ხორცი გემრიელია, მაგრამ თუ სათვალავში მივიღებთ იმას, თუ რა ძალისხმევა სჭირდება კუს გასეირნებას ცის ტატნობზე,
  არადა უფრო ადვილი საკბილოებით გაძეძგილია ბუნება, შეიძლება ვთქვათ, რომ არწივს კუს წვალება მოსწონს!
არწივი კი ცხადია ვერ ხვდება, რომ ბუნებრივი გადარჩევის უხეშ ფორმაში მონაწილეობს და ერთხელაც კუ ფრენას აუცილებლად ისწავლის!
„მოყვარეს პირში უძრახე, მტერს პირს უკანაო”.
რიტორიკაში სწერია: ყველაფერი შესავალით უნდა დაიწყოს კაცმაო.
ჭეშმარიტია. ჩვენც ისე დავიწყოთ.
ვინც ლუარსაბის სახეში თავის-თავს იცნობს, ვინც ლუარსაბზედ დაწერილს თავის-თავზედ მიიღებს, ის, რასაკვირველია, ლაფის სროლას დამიწყებს
და „გიჟიას“ დაუძახებს ამ მოთხრობის უხეირო დამწერსა.
ეს კარგად იცოდნენ, რომ ჩვენ პირთან საქმე არა გვაქვს, ჩვენ საზოგადო ჭირზედა ვწერთ.
სხვამ რაც უნდა სთქვას, მე კი ამ სიტყვების სიმართლით გავამხნევებ ჩემს თავსა: „მოყვარეს პირში უძრახე, მტერს პირს უკანაო”.
სადა ხარ ეხლა ამ გონიერის სიტყვის მთქმელო?
ვიცი, სადაცა ხარ: ხალხში ხარ, უხილავო, და ხალხისა ხარ.
ისიც ვიცი, რაცა გქვიან: შენ ხალხის გენიას გეძახიან.
ისიც ვიცი, რა თვისებისა ხარ: შეუცდომელი და ყოველთვის მართალი ხარ.
შენ და მხოლოდ შენ უკეთებ გულს იმას, ვისაც „სხვისთვის“ გული სტკივა.
მაშინაც კი უკეთებ, როცა თვით ის „სხვანივე” თავიანთ გულშემატკივარს ცოდვად უთვლიან გულის-ტკივილსა.
რა ვუყოთ? ზოგი გულის-ტკივილს იმითი იჩენს, რომ მოყვარეს ცუდსაც უქებს, და ზოგი კი იმითი, რომ ცუდს უწუნებს.
ამ ორგვარ ხალხში რომელს უფრო მეტი და ჭეშმარიტი გულის-ტკივილი და სიყვარული აქვს — ეს თითონ მკითხველმა გამოიცნოს.
კარგი რამ იყო თავად თათქარიძის სახლ-კარი.
წარმოიდგინეთ შუა კახეთის პატარა სოფელში ერთი ტრიალი, დაცემული ადგილი და იმ ადგილის შუაგულსა — ორსართულიანი სახლი ქვითკირისა.
აი, ის სართულები რა ფერისა იყო: ქვეშ იყო მარანი, წალმით დახურული, და იმ მარნის უკანა კედელზედ ამოყვანილი გახლდათ ერთი პატარა ოთახი მოაჯირითურთ.
მოაჯირს ეკრა ზედ მერცხლის ბუდესავით ერთი მცირედი ფიცრული, რომელიც საქვეშაგებოსა ჰთამაშობდა.
კარგა მანძილზედ კიდევ ფიცრულის სათორნეც იდგა, იმას აქედამ ხულა, რომელსაც ზედ ჰქონდა მოდგმული ცალთვალა სასიმინდე, ერთი უბადრუკი რამ და მგლოვიარე.
ბაღჩაც იყო, ღობით გავლილი.
ღობესთან, ერთის ფურცლის ხის სიახლოვეს, მოჩანდა ძველი ჩალური, დროთა ბრუნვისაგან ისე გვერდზედ წამოღებული და წამოხრილი, თითქო გრილოში წამოწოლას აპირებსო,
მაგრამ ბებერსავით ნეკრესის ქარის ტკივილებს უეცრად ისე წამოხრილი და დაღრეჯილი შეუკავებიათო.
ეზო ამ ციხე-დარბაზისა, სიგრძეზედ თუ სიგანეზედ, კარგა ფართოდ იყო გაზიდული.
იმას ერტყა გარშემო ძველი ტყრუშული ღობე, რომელიც ზოგიერთგან გადაქცეული იყო და ეხლანდელს პატრონს არც კი მოსვლია ფიქრად, რომ გაეკეთებინა.
ეტყობა, რომ ქართველია!..
ღობე ერთგან თავდებოდა უშველებელის ჭიის-კარებითა, რომლის ერთი ნახევარი, — თუნდ ორი წელიწადია, — ისე საცოდავად დაღრეჯით გადმოჰკიდებოდა ერთს ყუნწსა,
ასე გგონია — ბოძს დაუჭერია საცემლადაო და ის კი იწევსო, რომ როგორმე ხელიდამ დაუსხლტესო.
ჭიის-კარიდამ იწყება კალო, დიაღ მოზრდილი.
მისი ბუჩო ერთ მხრივ მთელ კალოს სამხრეთის ნაპირზედ გორასავით გაწოლილი იყო, ასე რომ იმისი ბოლო ზედ საბძელთან დააწყდებოდა.
საბძელი იყო სასაცილო, ისე სულელურად ჩაფიქრებული და გვერდ-აწეული მარტო ფრთა-მოტეხილი ბატი თუ მინახავს.
ჩემს პატარა ბიჭობაში ბევრი კარგი ნახულა ამ ბუჩოზედა: აქ ხშირად უქეიფნიათ გრძნობის აღმტაცის ხრუტუნით ნებიერს ღორებსა;
თავის ფაფუკის დინგით ბევრჯერ უთხრიათ ეს სურნელი ბუჩო, ისე გულმოდგინებით, ისეთის სინაზით, ასე გგონია — მართლა და ღორებიიყვნენ.
მერე იმათი ოხუნჯობა! იმათი ალერსი! ოჰ, ეს კი აუწერელია.
რაღაც კმაყოფილებით გატაცებულთა, იმ ღორებს ერთმანეთისათვის ბევრჯერ წაუთავაზებიათ დინგი.
რა ყვირილი და ჭყივილი ასტყდებოდა ხოლმე!
ეგრე ჩვენი გლეხკაცი საალერსოდ წაუთავაზებს ხოლმე ქისტსა ახალ მოყვანილ პატარძალსა.
ვიღაცამა სთქვა: „ქართული სიყვარული ლანძღვააო“, მეც ვიტყვი: ქისტი კიდევ საოხუნჯო ალერსია.
ადმინისტრაციაში მაგას კიდევ სხვა მნიშვნელობა აქვს: იქ ქისტი შემამცნებელი საბუთია.
ეგ ჩვენი საქმე არ არის.
შიგ თითონ ეზო ისე უწმინდური იყო, როგორც ძველი ჩინოვნიკის გული.
დიდი საქმე იყო, პატრონამდინ ისე მიგეღწიათ, რომ ან არ გასვრილიყავით, ან კიდევ ერთი ამბრის სურნელება თან არ აგეყოლიათ.
ეს გარეგანი, — ეხლა, ბატონებო, შიგ სახლში ვეწვიოთ თავადს თათქარიძესა.
ეს კი უნდა მოგახსენოთ, რომ, თუ ვეწვევით, ფრთხილად უნდა ვიყვნეთ.
იატაკი აგურისა არის. ეგ არაფერი.
ეს არის ძნელი, რომ აგურები შიგა-და-შიგ ამოცვივნულან; იმათი ალაგი ამოთხრილ ორმოებად დარჩენილა.
თვალების ძალიან გაფაციცება უნდა, თორემ, თუ ფეხი შიგ ჩავარდა, ვაი შენს მტერს!
ან კისერი მოსტყდება კაცსა, ან თითონვე ფეხი.
თუმცა, მართალია, სახლის პატრონი ბევრს ბოდიშს მოიხდის, მაგრამ ხომ მოგეხსენებათ, რომ ბოდიში ძნელად თუ მოარჩენს მოგრეხილს კისერსა, —
და არც მოტეხილ ფეხისათვის არის უებარი წამალი.
ამ ხიფათს შეიძლება კაცი გადურჩეს, თუ რომ ოთახი ნათელი იყოს.
ვაი, რომ არც ეს არის.
თუმცა ორი, სათოფეზედ კარგა მოდიდო, ფანჯარა აქვს, მაგრამ ოთახი მაინც ბნელია,
იმიტომ რომ ფიჭვის ჩარჩოებზედ მინის მაგიერად მეტად გამჭრიახ გონებას გაქონილი ქაღალდი გაუკრავს.
აი, ამაზედ არის ნათქვამი: „ხერხი სჯობია ღონესა, თუ კაცი მოიგონებსა“.
მოგონებაში ქართველ კაცს პირველი ევროპიელი მეჭორეც არა სჯობია.
ბევრჯერ მინახავს სხვაგანაც მაგისთანა ფანჯრის სასაცილო სამკაული.
ბევრჯერ მინახავს ის გაქონილი ფანჯრის ქაღალდი ნემსითდაჩხვლეტილიცა: ხან გულია გამოყვანილი, ხან ჯვარია, ხან კიდევ დაწერილია რამე,
თუნდ ამისთანა რამ: „დათვი ხეზედ როგორ გავა, იავ-ნანინაო!..“ ეს კი ქალის საქმე უნდა იყოს.
თუნდ მართლადაც ესე იყოს, რა დასაძრახისია?
მოსწყენია დავითნის კითხვა, გულზედ რაღაცა სევდა მოსწოლია, —
და გონების გასართავად და უგემურ დღის დასალევად მიმჯდარა ფანჯარასთან, ამოუძვრია გულის ქინძისთავი და მიუყვია ხელი ამ მართლა-და გონება-გასართველ საქმისათვის.
უსაქმო ყოფილა და საქმე გაუჩენია ამ ანდაზის ძალით: „ცუდად ჯდომას ცუდად შრომა სჯობიაო“.
იმ თათქარიძის ოთახში იდგა ორი გრძელი ტახტი, ერთმანეთის პირდაპირ.
ასეთი ფაქიზი ქეჩა და ხალიჩა ეშალა ზედა, რომ, როცა კნეინა ადგებოდა,
ყოველ მის ბრწყინვალების ბრწყინვალე ფეხის ბრწყინვალე გადადგმაზედ ისე ლამაზად აბოლდებოდა ხოლმე, რომ კაცი ყურებით ვერ გაძღებოდა.
ამ ორ ტახტ-შუა აღმოსავლეთის კედელზედ მოჩანდა, კბილებჩაცვივნულ ბებერ დედაკაცის დაღებულ პირსავით,
ერთი ამოჭვარტლული გარედამ და შიგნიდამ, ერთი მწუხარე და დაღრეჯილი ბუხარი.
აქა-იქ ოთახის სამკაულად ეყარა სხვადასხვანაირი ნივთები,
მაგალითებრ: ტალახიანი ყარაბაღული თეთრი წაღები, პირმოტეხილი სპილენძის თუნგი, ქონიანი შანდალი,
სპილენძის საჩაიეში მოხარშული მყრალა-ბალახი, ზურგიელის ნაჭერი და სხვანი და სხვანი.
არ გეგონოთ, მკითხველნო, რომ ეს სახლი ეკუთვნოდეს ერთს ვისმეს ღარიბსა და მის-გამო იყოს ეგრე გულშეუტკივრად თავმინებებული, —
არა, ამის პატრონს ჰყავს ოცი კარგად გაკეთებული კომლი კაცი, ასე რომ ათ ურმამდინ საბეგრო ებმებოდა,
ცხვარი ბლომად და ასიოდეც ცხენი, რომელიც ყმაზედ ნაკლები არ არის განათლებულ მებატონისათვის.
ეს სულიერი ქონება. ეხლა უსულო ჩამოვთვალოთ: ორი მოზრდილი ვენახი და ას-ორმოც-და-ათი დღის სახნავ-სათესი.
ეს ქონება, ყმებიდგან დაწყებული ცხენამდინა და მიწამდინა, იმის ხელში, - ვინც გამოყენება იცის, - კაი ლუკმა არის.
მაშ რაღად სდგას ეგრე ცუდად?
მკითხავს გაკვირვებული მკითხველი.
იმიტომ, რომ ქართველია, — მოგიგებთ სრულიად დარწმუნებული, რომ კაი საბუთი გითხარით.
დიაღ, ამ მშვენიერ სახლში ქართველი კაცი იდგა.
აქ სცხოვრებდა ტკბილად და აუმღვრევლად ორმოცის წლის კაცი თავადი ლუარსაბ თათქარიძე,
თავის განუშორებელ მეუღლითურთ, რომელსაც ერქვა კნეინა დარეჯანი.
თავადი ლუარსაბ თათქარიძე გახლდათ კარგად ჩასუქებული ძველი ქართველი, მრგვალი — უკაცრავოდ არ ვიყო ამ სიტყვაზედ — როგორც კარგი ნასუქი კურატი.
დარბაისელის კაცის შეხედულება ჰქონდა მის ბრწყინვალებასა: თავი ისეთი მსხვილი, რომ თითქო იმის სიმძიმეს მორგვივით სქელი კისერი მხრებში ჩაუძვრენიაო;
წითელი, თურაშაულ ვაშლსავით ხაშხაში ლოყები;
სამკეცად ჩამოსული ტრფიალების აღმგზნები ფაფუკი ღაბაბი;
დიდრონი თვალები, ყოველთვის დასისხლებულნი, თითქო ყელში თოკი წაუჭერიათო!
გაბერილი, მეტად გონიერად გადმოგდებული, დიაღ პატივსაცემი და პატივცემული ღიპი, კოტიტა და ქონით გატენილი ბალნიანი ხელები,
დამორილი სხვილი ფეხები - ესე ყოველი ერთად და თვითოეული ცალკე გახლდათ თავად ლუარსაბის „ცით მონაბერის სულის" ღირსეული სამკაული.
ის „მონაბერი სული“ არსად არა სჩანდა, თითქო ჩამკვდარაო, ისე გაშლილიყო მის ბრწყინვალების ქონშია.
ქართველს კაცს არც ქარის შემოტანილი უნდა და არც გატანილი;
ის „მონაბერი სული“ ქარად ხომ არ მიიღო ჩვენმა თავადმა?
სწავლა, ღვთის მადლით, არაფრისა არა ჰქონდა. რომ ჰქონოდა, ეგრე მსუქანიც აღარ იქნებოდა.
ხშირია ხოლმე, რომ, როცა სული ჭლექდება - ხორცის დღეობა მაშინ არის, როცა სული ჰყვავის — ხორცი დნება.
ამიტომაც ჭლექები ჭკვიანები არიანო, ამბობენ ხოლმე.
ჩვენი ლუარსაბი, მგონი, თითონაც ბევრს არ იცემდა თავში, — რატომ სწავლა არა მაქვსო, — სწორედ ამის გამო.
— ეგ ეხლანდელი ჭირიაო, — იტყოდა ხოლმე გულმტკივნეულად, თითქო ქვეყანა ამ ჭირისაგან ებრალებაო.
მართალიც ბრძანდებოდა მისი ბრწყინვალება:
მისის აზრით კაცი ძირგავარდნილი ქვევრი იყო, რომელსაც დღე-ყოველ უნდა ჩააყარო ხორაგი და ჩაასხა სასმელი, მაგრამ კიდევ მაინც ვერ აავსო.
მისი ბრწყინვალება თავის თავზედ ჰხედავდა თავის ბრწყინვალე გონიერებით, რომ ამ მნიშვნელობას კაცი უსწავლელადაც კარგად ასრულებს,
ნამეტნავად ჯოგის და ყმის პატრონი, ყმისა — რომელსაც ჯოგში დიდი განსხვავება არა აქვს.
— დრო გამოიცვალა, — იტყოდა ხოლმე აღმოოხვრით ლუარსაბი, — დრო გამოიცვალა.
რაც ეს რაღაც ეშმაკური სკოლები შემოიღეს, ბატონო, ქართველ კაცის ხეირი მაშინ წავიდა.
ფერი კი აღარ შერჩათ ჩვენს შვილებსა და!..
ჭამით ისინი ვერა სჭამენ, სმით ისინი ვეღარა სმენ, რა კაცები არიან?! წიგნი იციან?
მე თუ წიგნი არ ვიცი, კაცი აღარ ვარ, ქუდი არა მხურავს, განა!
ხორცი მე არ მაკლია და ფერი.
წიგნი რა ვაჟკაცის ხელობაა, — ეგ ხომ ქალის საქმეა.
ვენაცვალე უწინდელ დროს! ყველაფერი მაშინ თავის დონეზედ იყო მოყვანილი, ყველა თავის ქერქში იყო. ვენაცვალე!..
კაი ცხენი, კაი თოფი, მარჯვე მკლავი და კაცი იყავ პატიოსანი.
ეჰ, ჩემო ლუარსაბ! ვიცი, გულწრფელი კი ხარ, როგორც ყველა ძველი ქართველი, მაგრამ ძველს დროს ტყუილად შეჰნატრი.
რომ არც კი იცი, რა იყო სანატრელი ძველს დროში?
ცხენი განა ეხლა კი არ არის?
თოფი განა ეხლა კი ნიშანში ვერ მივა?
მარჯვე მკლავი ცოტაა?
ეხლაც არის ეს ყველაფერი, მაგრამ ის გული აღარ არის, ის გულის სიმხურვალე.
ის თავგამოდება მამულისათვის, რომელიც კაი ცხენს და კაი თოფს კაი საქმეში ახმარებდა.
უწინ კაცი აშვენებდა ცხენსაც და თოფსაც.
ეხლა კი ცხენი და თოფი კაცს აშვენებს.
კარგი იყო ძველი დრო, მაგრამ არც ეს ბესარიონ გაბაშვილის სიტყვებია ურიგო: „ერთი მაქვს სჯობს ათასს მქონდას“. — ესა ვთქვათ და ენა მოვიკვნიტოთ, თორემ.
თუმცა ლუარსაბი ეგრე სწუხდა ეხლანდელ დროების ჭირისა გამო, მაგრამ სახე მუდამ ერთ განსაკუთრებულ სულელობით უცინოდა ხოლმე.
„ხარიხართან დააბიო, ან ფერს იცვლის ან ზნესაო“, ნათქვამია.
ეს ანდაზა არსად ისე გამართლებული არ მინახავს, როგორც თავად ლუარსაბის სახლში.
ამისი ძვირფასი მეუღლე კნეინა დარეჯანი სწორედ თავის ქმრის მეორე გვერდი გახლდათ და იყვნენ „ერთ სულ და ერთ ხორც“, როგორც ბრძანებს საღმრთო წერილი.
მერე რა-რიგად: იგივე სიმრგვლე, იგივე სიმსუქნე, იგივე მოცინარე პირი და თითქმის იგივე სისულელე.
ეს ორი ტურფა გვრიტი, ერთსულოვანი და ერთ-ხორციანი, საკვირველად ტკბილად სცხოვრობდნენ, ქვეყნის უგემურ ყაყანს მოშორებულნი.
მამალი იყივლებდა თუ არა, ბედნიერ ცოლ-ქმარს თვალები დაჭყეტილები ჰქონდათ, დარეჯანი მაშინვე წამოფრინდებოდა, ლუარსაბმა კი, ნებიერმა ლუარსაბმა, ხანდისხან განაზება იცოდა.
ქვეშაგებიდგანვე ის გულგადაღეღილი ტახტზედ გადაგორდებოდა ერთის ქშენით, ვაი-ვაგლახით და კიდევ რაღაცეებით...
მომხდარა ისე, რომ სადილობამდინაც ამ ნებივრობაში უგემური დრო გაუტარებია.
ქართველები იტყვიან: ვისაც ბალანი ბლომად აქვს ტანზედ მოდებულიო, ის ბედნიერიაო.
მართალიც არის, პირუტყვები სულ იმისაგან არიან ბედნიერნი!
თუ ეს ტყუილია, ბევრი ჩვენგანი პირუტყვობას რადა ჰცდილობს?
იმისთვის, რომ პირუტყვები ბედნიერნი არიან, ბედნიერები კიდევ იმისთვისა, რომ ტანზედ ბალანი აქვთ.
ლუარსაბის ტანისა კი რა მოგახსენოთ და გული კი, რო გენახათ, ღორის ჯაგარსავით მოდებული ჰქონდა, ასე რომ მრავალ საეჭვო სულიერებს შეეძლოთ შიშიანობის დროს აქ თავი შეეფარათ, მაგრამ...
მაგრამ რა? განა ლუარსაბი ბედნიერი არ იყო?
იმდენი დღეგრძელობა ამის დამწერს ჰქონდეს, რამდენი იმის ტოლი თავადიშვილი იმის ყოფა-ცხოვრებას შეჰნატროდა.
მარტო იმის ტანის ბალანი სამყოფი იყო, რომ უბედურ კაცში შური აენთო, რომ სხვა არა იყოს-რა.
თორემ რა უჭირდა ლუარსაბსა?
ფერი აკლდა, თუ ხორცი? რა, სხვა უხეირო კაცსავით, ფიქრი და ზრუნვა ძილს დაუფრთხობდა, მადას წაართმევდა?
ფერი კარგი ჰქონდა, ხორცი უკეთესი, სმა-ჭამა და ძილი ხომ რაღა.
მეტი რა უნდა ქართველ კაცს, რომელიც ბედს და უბედობას ბალნით არჩევს, და რომლისათვისაც ბედს თუ ხვედრს დაუნიშნავს, რომ თავისი დღენი ქუდით უნდა ბუზს ერეკებოდეს.
მკითხველო, ხომ არ მოგეწყინა?
რასაკვირველია, მოგეწყინა: აქ არ არის არც სიყვარულის ეშმაკობა, არც კაცის-კვლა, არც უიმედო ქალის ოხვრა, არც წყალში გადავარდნა,
ერთის სიტყვით — რაც აშვენებს გასართველად დაწერილს მოთხრობასა — ის აქ არაფერი არ არის.
მაშ მოგეწყინება, ამას რაღა თქმა უნდა.
მაგრამ ეს უნდა იცოდე შენ, მკითხველო, რომ მე ამისა ქვემორე ხელის მომწერელი მკითხველის გასართველად არ ვწერ ამ უხეირო მოთხრობასა.
მე მინდა ამ მოთხრობამ ჩააფიქროს მკითხველი და, თუ მოიწყენს, ამის გამო მოიწყინოს; იმიტომ რომ ფიქრი და მოწყენა გაუყრელნი და-ძმანი არიან.
მე მინდა, რომ მკითხველმა იმიტომ კი არ მოიწყინოს, რომ გასართველი არ არი, არამედ იმიტომ, რომ ჩამაფიქრებელია.
თუ ამოდენა იხერხა და შესძლო ამ უხეირო წერილმა, მე ამის მეტი არა მინდა-რა და არც მდომებია, ჩემო მოწყენილო მკითხველო!
თუ ვერ იხერხა, რა ვუყო? ამით ვინუგეშებ, რომ „ცუდად ჯდომას ცუდად შრომა სჯობია”.
ამ დალოცვილს ანდაზას რამდენი უხეირო კაცი ხეირიანად გამოჰყავს და გამოუყვანია.
როცა ლუარსაბი იმ ზემოთ აღწერილ განცხრომაში ბრძანდებოდა, სიკვდილი იყო, რომ ვისმეს მოეშალა ამისი ქეიფი და ნებიერობა,
ესე იგი ტახტზედ დარბაისლურად და პატიოსნად გადაგორ-გადმოგორება.
სტუმარი ეჯავრებაო, ამაზე ამბობდა უგუნური ხალხი, მაგრამ განა სიძუნწით მოსდიოდა ეს ამბავი? აბა თქვენგან არ მიკვირს!
სიძუნწე და ქართველი ორივე ერთად მოთავსდება?
ყინული და ცეცხლი ერთი-ერთმანეთს არ დალევენ?
თუ ეჯავრებოდა სტუმარი, იმიტომ ეჯავრებოდა, რომ უნდა ამდგარიყო და ტანთ ჩაეცვა.
ადგომა კიდევ არაფერი, ეს ესე არ ეზარებოდა ლუარსაბსა: ტანთ ჩაცმა იყო ამის სიკვდილი.
მთელს ზაფხულს ისე გაატარებდა, რომ პერანგის და მის ამხანაგის მეტს არას მიიკარებდა ტანზედ, თუ თავის ნებაზედ მიაგდებდით, თუ არა, მეტი რა ჩარა იყო.
ზამთარში კიდევ პერანგზედ ქურქს წამოისხამდა, თუ ვინმე დიდი კაცი არ ეწვეოდა, ვსთქვათ თუნდა დიანბეგი.
მაშინ, რა დროს ამბავსაც მე ვწერ, დიანბეგი დიდი ბობოლა იყო;
ეხლაა, რომ, რაც ეს ოხერი სწავლა შემოვიდა, დიანბეგს დიდკაცად არ აგდებენ, თორემ უწინ — უჰ! უჰ!
რა დიდი ვინმე ბრძანდებოდა.
ასეთი დიდი, რომ კინაღამ აზნაურისსტუმრობაზედ ნათქვამი ანდაზა დიანბეგზედ არ გადაკეთდა: კინაღამ „დიანბეგის სტუმრობა, ნუ გგონია ხუმრობად“ არ შეიცვალა.
რომ დიანბეგის სტუმრობა ხუმრობა არ არის — ეს ყოველ გლეხკაცმა ძალიან კარგად იცის დღესაც და ადრევ კი თავადიშვილმაც იცოდა.
დარეჯანი კი არ იყო ეგრე ზანტი, როგორც ლუარსაბი, — ამაში კი ღვთის წინაშე, ისინი ერთმანეთს არა ჰგვანდნენ;
გამოვიდა, რომ ფერი ერთი ჰქონდათ და ზნე კი არა.
რაკი, ბატონო, კნეინა თვალს გააჭყეტდა, შავარდენივით გადმოფრინდებოდა ტახტიდამ, გადიკრავდა შუბლსაფენსა, ზედ წაიკრავდა ჩითმერდინსა,
გადიცვამდა ჩითის კაბასა — ხანდისხან სიჩქარისაგან უკუღმაცა — შიშველა ფეხს შეიმოსავდა ჩუსტითა და — ჰერი ბიჭო — დაეშვებოდა ჩალურისაკენ,
სადაც მოსამსახურენი სუფევდნენ, ესე იგი ვაინაჩრობით და გულში ჩაკეტილ გაბოროტებით სულს იბრუნებდნენ.
საკვირველიც იყო და სასაცილოც ამ ჩვენის კნეინის ტყუილ-უბრალოდ ფაცა-ფუცი.
ეს ამოდენა დედაკაცი, ჩაგოდრებული, ჩასორსლებული, ხშირად დილიდამ შუადღემდინ ფეხზედ იდგა და გორგალსავით დაგორავდა.
უსაქმო არ იყო, როგორც სჩანს: იქ მუჯლუგუნს წაჰკრავდა საკერავზედ მთვლემარე წირპლიან გოგოსა, აქ თავში ჩაუტყაპუნებდა ძონძებში გახვეულ პატარა მურიან ბიჭსა,
რომელიც მთქნარებით და ზარმაცად სწმენდდა საღამოსათვის ჯერ კიდევ წუხანდელ გაქონილს შანდალსა;
აქ იმას გაუწყრებოდა — რაზედ? თითონ კნეინამაც არ იცოდა — რაზედ;
აქ ამას გამოგილანძღავდა — რისთვის? — არც ეს იცოდა კნეინამა;
დასწყევლიდა, დაჰქოლავდა, დასტუქსავდა — ერთის სიტყვით — მთელის ღამის ნაგუბარსა წამოანთხევდა ქვეშევრდომებზედ, — და მერე დაღლილი და დაქანცული შემობრუნდებოდა;
თუ გოგო დაჰხვდებოდა, ვერ მაითმენდა, რომ ერთი მუჯლუგუნი კიდევ არ ეთავაზებინა, „მეხი კი დაგეცა“-საც ზედ დაატანდა, თუ ქეიფზედ იყო, —
და ეგრე ქანცგაწყვეტილი შეგორდებოდა ოთახში, საცა ხანდისხან ხოლმე რუმბსავით გაბერილი თავადი გორავდა და, თუ ზაფხული იყო, ჭერში ბუზებსა სთვლიდა.
ერთხელ ფრიად ღირსსაცნობი სჯა და ბაასი გამართეს.
ეს იყო შუა ზაფხულის პაპანაქებაში, სადილ-წინ, როცა დარეჯანმა გაათავა ერთი ზემოხსენებულ-გვარი მოგზაურობა და თავში ტყაპუნი და ოფლში გაწუწული შემოვიდა ოთახში.
ლუარსაბმა შეხედა, და დაინახა თუ არა, რომ ოფლი წურწურით ჩამოსდის წითელ ლოყებზედ, თავის გულში სთქვასრულიად კმაყოფილმა:
— კაი ოჯახის ბურჯია, კაი მადლიანი დედაკაცია გმადლობ, ჩემო გამჩენო, რომ ამისთანა შემახვედრე.
ესა სთქვა და კმაყოფილი თავისი უბრყვილო ბედისა გადატრიალდა ერთის გვერდიდამ მეორეზედ ღვთისა და კაცის მადლიერი თავადი.
ეს გადატრიალება იმის ნიშანი იყო, რომ ლუარსაბს იამა რამე.
— სად იყავ, შენი ჭირიმე, — ჰკითხა მერე კნეინასა, — რომ ეგრე დაიღალე?
— როგორ თუ სადა, შენი ჭირიმე? ოჯახობაა, სახლია, კარია, თვალყურის ჭერა უნდა, შენ გენაცვალოს ჩემი თავი, — მიუგო კნეინამ.
— ეგრე, ჩემო დარეჯან, ეგრე გეთაყვანე! დედაკაცობაც ეგ არის და.
— მაშ? — მიუგო ქებით თავ-გაზვიადებულმა ცოლმა, — ესე უნდა
თვალგაფაციცებული დასტრიალებდე მოსამსახურესა, თორემ ჭამის მეტს არას გააკეთებს. ბიჭებს მოვლა უნდა.
— ბევრმა არ იცის, როგორ მოეპყრას.
— მაშ, არ იცის, თორემ, რომ იცოდეს, კარგია, მაშ!
— ხანდისხან ტყუილ-უბრალოდაც უნდა დასტუქსო. რომ გამოლანძღო კიდეც, ცუდი არ იქნება.
აი, მე გავლანძღავ კიდეც, გავუჯავრდები,დავტუქსავ, დავწყევლი, — სულ რისთვის? იმისთვის, რომ შიში და კრძალვა ჰქონდეს, თორემ შენი მტერი!..
— ოღონდაც, შენი მტერი!.. ოღონდაც!..
— ეს გლეხები არიან: გაქირ ვირსავით თუ ერთხელ შედგა, მერე, თუნდა შვინდის სახრით მისდგე, ფეხს ვერ გადაადგმევინებ, თუ ადრევე დატუქსული არა გყავს.
— ოღონდაც, დატუქსული უნდა გყვანდეს, — მიუგო ხელახლად თავის ცოლის სიბრძნისაგან გაოცებულმა ლუარსაბმა, — ოღონდაც, გაქირ ვირსავით შედგება.
— არა, გეთაყვა, ეს, რაცა ვთქვი, ტყუილია?
— ტყუილი რად იქნება? მართალია. შენოდენა დედაკაცს სიზმარიც დაეჯერება, — წამოროხა უთავბოლოდ ლუარსაბმა.
თითონაც არ იცოდა „სიზმარი“ რისთვის ჩააკერა ლაპარაკში.
ორივე დაჩუმდნენ. ლუარსაბმა ჭერს მიაბჯინა თვალები; იქ ჯგუფად ისხდნენ ბუზები.
დარეჯანმა მატყლის წინდის ქსოვა დაიწყო.
პატარა ხანს უკან ლუარსაბმა წამოიძახა:
— დარეჯან, აბა, თუ ჭკვიანი დედაკაცი ხარ, გამოიცან, ა იმ ფიცარზედ რამდენი ბუზი ზის?
თურმე, ნუ იტყვით, ამ სასაცილო ლუარსაბსა, დაჩუმებულნი რომ იყვნენ, იმ დროს ის ბუზები უთვლია! დარეჯანმა რა იცოდა.
— რამდენია? — სთქვა დარეჯანმა, — მაიცა, ჯერ დავთვალო.
— ეგრე ხომ მეც გამოვიცნობ. აბა ისე გამოიცან, კაცობა ის იქნება.
— ისე გამოვიცნო? მაშ კარგი, ოცდაათი იქნება.
— ოლოლო შენ, ვერ გამოიცან. — მაშ რამდენია?
— რამდენია? გითხრა? არა, არ გეტყვი. — სთქვი, თუ იცი, რაღა.
— თუ კაცი ვარ, ორმოცი უნდა იყოს. ოლოლო შენ, მე გამოვიცან.
— დიაღ, გამოიცან... დაგითვლია, როგორც იმ დღესა ჰქენი, ეგრე ხომ მეც გამოვიცნობ.
— შენც არ მამიკვდე, ის კარგი მამა არ წამიწყდეს, რომ არ დამითვლია.
— მაშ საიდამ იცი, რომ ორმოცია.
— საიდამ? იქიდამ, რომ გონება მაქვს.
— განა მე კი არა მაქვს გონება?
— შენც გაქვს, მაგრამ კაცის გონებასთან დედაკაცის გონება როგორ მოვა? მე ვარაუდით მივხვდი, რომ ორმოცია.
— რომ არ იყოს ორმოცი? — ჯარიმა გადამახდევინე. — მაშ დავთვალოთ.
დაიწყეს ცოლმა და ქმარმა ბუზების თვლა. გამოვიდა, რომ ორმოცდაათზედაც მეტი იყო.
— გამოიცნო?! — სთქვა ნიშნის მოგებით დარეჯანმა, — დიაღ, გამოიცნო, გონება აქვს ამ ჩემ ბატონს და იმიტომ გამოიცნო.
ლუარსაბს შერცხვა, ცოტად აირია.— გაფრენილან, თორემ ორმოცი იყო, — სთქვა სულელმა თავის გასამართლებლად, — სწორედ გაფრენილან.
— უფრო კარგი, თუ გაფრენილან, უფრო ცოტა არ უნდა დარჩენილიყო?
მანდ ორმოცდაათზედაც მეტი არის ეხლა.
ლუარსაბი გაიწურა, ეს რა წამოვროხეო, სთქვა გულშია.
რომ ჩააფუჩეჩოს თავისი მახეში გაბმა, კბილების კრაჭუნით, რომელსაც კნეინა ღიმილს ეძახდა, სთქვა:
— დალახვრა ღმერთმა — ეგ ვეღარ მოვიფიქრე, ბიჭოს!.. თითქო ოთხჯერ დავთვალე.
— აკი არ დამითვლიაო. — შენგან არ მიკვირს! რომ არ დამეთვალა, სოლომონ ბრძენი ხომ არ ვიყავ, რომ ისე გამომეცნო. როგორ არ დავთვალე, აი დალახვრა ღმერთმა,
— შემცდარვარ, თორემ გაჯობებდი, აი, ჩემო სულიკო! მე და ჩემმა ღმერთმა, გაჯობებდი.
სთქვა და გაცრუებული ლუარსაბი შაქარსავით გაუტკბილდა თავის ამ ჟამად გამარჯვებულს მეუღლესა.
— აკი არ დამითვლიაო, შე ეშმაკო, შენა! — მიატანა ღიმილითვე კნეინამა.— ხომ გაგიტყდი, შენი კუჭისა, სხვა რა გინდა?
— შენი სიცოცხლე და ბედნიერება, ჩემო ტურფავ! რა უნდა მინდოდეს სხვა.
— დარეჯან!.. — უთხრა გულნატკენად და მორცხობით ლუარსაბმა, — დარეჯან!.. თუ გიყვარდე, ტურფას ნუ მეძახი.
— რატომ, შენი ჭირიმე? რატომ?
— ჩემოდენა კაცს არ უხდება, შენ გეთაყვანე: ტურფას პატარა გოშიას ეძახიან, ეგ ძაღლის სახელია, აბა რა კაცის საკადრისია ეგ სახელი?
— მაშ შენ ჩემი გოშია არა ხარ? არა ხარ განა? მე შენგან ეგ პირველად მესმის, —
მიუგო გულამომჯდარად დარეჯანმა, რადგანაც ეგონა, გოშიაობაზედ რომ ხელი აიღოვო, სჩანს გულიც აუყრია ჩემზედაო.
ლუარსაბი მიხვდა, რომ გულიც ატკინა და ტყუილ-უბრალოდაც ატკინა, — და რომ ის გულაყრილობის ფიქრი გაუფანტოს, უთხრა კბილების კრაჭუნით:
— ჰო, გეთაყვა, ჰო, შენი გოშია ვარ, მაშ რა ვარ?
— პირწყლიანი დედაკაცი არა ყოფილა ეს დალოცვილისშვილი, — სთქვა თავის გულში ლუარსაბმა, — მოლექსესავით რა ლამაზად მოაწყო ჩემი გოშიობა...
რა ენის პატრონია!.. როგორ იხერხა?! თითონაც უნდოდა ერთი ამისთანა ალერსი მოეწყო რამ,
მაგრამ, როცა ეს გაჭირება დაადგებოდა, თვალებში სულ ზურგიელი, თართის დოში, არტალა ნივრით და სხვა ამისთანა გაეჩხირებოდა ხოლმე.
აბა ამ საგნებით რა ალერსს გამოხატავს კაცი? მაგრამ ლუარსაბმა მაინც კიდევ მოახერხა წყლიანი სიტყვა:
— შენ იცი, ჩემი რა ხარ? სულის წიწმატი, გულის ტარხუნა, გონების, აბა რა ვთქვა? — თუნდა მარილი იყოს.
კარგად არ ვთქვი, ის კარგი და სახელოვანი მამა ნუ წაგიწყდება? კარგი მოწყობა არ იყო?
წამოროშა ესა და მხიარულობის ნიშნად დააკრაჭუნა კბილები თავის პირწყლიანობით აღტაცებულმა ლუარსაბმა.
არც დარეჯანი დარჩა უსიამოვნოდ. ხშირად გაუტარებიათ ამ-რიგად დრო ჩვენს ცოლ-ქმარსა.
ნეტავი იმათ, მკითხველო!..
ლუარსაბმაც კი იცოდა ბიჭების „დაწიოკება“, როგორც თითონ იტყოდა ხოლმე.
მართალია, ცოტა ზანტი იყო, მაგრამ იმოდენა მამულ-დედულს მოვლა არ უნდოდა?
ეს მამულის მზრუნველობა ძალას დაატანდა ხოლმე და წამოახტუნებდა ტახტიდამა.
მაშინ უნდა გენახათ, რა ლამაზი იყო ჩვენი ლუარსაბი: ფეხშიშველა, ლურჯი კალმუხის ქუდით თავზედ, წითელ პერანგის და მის განუშორებელ ამხანაგის ანაბარას,
გულგადაღეღილი, ფაშვიანი, ჩიბუხით ხელში მიგორდებოდა მოაჯირის გადასაყუდებელთან და გადასძახებდა ძილისაგან გაბოხებულ ხმითა თავის მოურავს დათოსა:
— დათო! ხორცი ხომ ჩამოიტანე ბაზრიდამ? (იმ სოფელში ბაზარიც გახლდათ).
— დიაღ, შენი ჭირიმე. — რა ნაჭერია? — ჩალაღაჯი. — სამწვადედ? — სუკი ვიშოვე, შენი ჭირიმე.
— ძვირფასი კაცია, — გაიფიქრებდა ხოლმე მადლიერი მებატონე, მერე დათოს ეტყოდა: — ბარაქალა, ჩემო დათო!
თუ კაცმა დაივიწყა, ღმერთი არ დაივიწყებს ბატონის ერთგულობასა. ბარაქალა! შენ ჩემი მარჯვენა მკლავი ხარ, მაგარი მკლავი.
დათო თავს მოიფხანდა ხოლმე და უხეიროდ გაიღიმებდა ამგვარ ქებაზედა.
— მეზვრემ მწვანილი მოიტანა? — ჰკითხავდა კიდევ ბატონი.
— მოიტანა. — ტარხუნა ხომ არის? — გახლავს. — კიტრი?
— კიტრიც გახლავს.ლუარსაბს იამა. ტახტი რომ ყოფილიყო, ერთი ორჯერ მაინც გადატრიალ-გადმოტრიალდებოდა.
— მაშ სახლი სავსე ყოფილა, — სთქვა ბატონმა სიამოვნებით.
— როდისა გხლებიათ ნაკლული, შენი ჭირიმე, რომ ეხლა იყოს?..
— ეგრე, ჩემო დათო! ბატონის ოჯახის პატივი და სახელი ერთგულმა ყმამ ქვეყანას უნდა მოსდოს.
ბარაქალა! თუნდ ნაკლული იყოს, უნდა სთქვა, რომ სავსეაო. შენ გამოცდილი კაცი ხარ, — ეს ყველაფერი იცი.
— ამოდენა კაცი შენს ხელში ვარ და როგორ არ მეცოდინება, შენი ჭირიმე!
— ეხლა ერთი ეს ვიკითხოთ, — სთქვა პატარა ხანს უკან მზრუნველმა მებატონემ, — ურმები გაისტუმრე?
— გავისტუმრე, შენი ჭირიმე! ეხლა თუნდ ორღობეებს იქნებიან გაცილებულნი.
— სად გაისტუმრე? — ყანაში, შენი ჭირიმე! — რამდენია?— ოთხი საბატონო და ათი ბეგრისა.
— რატომ ბეგრისა ხუთმეტი არ არის? — ხუთმეტი ჩვენ კაცებში თავის გაჩენაში არ შებმულან, შენი ჭირიმე, და დღეს საიდამ იქნებოდა!
— ხუთმეტი უნდა ყოფილიყო, ვეჟო! რატომ არ არის? მე არ ვიცი, ხუთმეტი უნდა ყოფილიყო.
როგორ იქნება? ბატონს სამსახური უნდა, მაშ მე ბატონი აღარ ვყოფილვარ!.. გაგონილა!.. ფიე! ხუთმეტი უნდა ყოფილყო.
მე ვუჩვენებ იმათ, რომ მე ბატონი ვარ და ისინი ყმები არიან.
მართლა-და ლუარსაბსა თავის დღეში ათის ურმის მეტი არ შეჰბმია და რაზედ გაწყრა ეგრე უწყალოდ?
დათოსაც არ ესმოდა — ეს წყრომა რის ნიშანი იყო. გაუკვირდა და ბატონს ყურება დაუწყო, ხომ არ გაგიჟდაო.
დიაღ, ლუარსაბი კი იქნება, რომ გაგიჟდეს!.. და თუ ტყუილ-უბრალოდ გაწყრა, მაგისი საბუთები სულ გოგრაში ჰქონდა.
როგორც ამისი ძვირფასი კნეინა, ისე თითონაც ძალიანა ჰჩემობდა მოსამსახურეების და ყმის მოხმარებასა.
— გლეხკაცს ეგრე უნდა მოეპყრას ბატონიო, — იტყოდა ხოლმე ბრძენი თავადი,
— ეგრე უნდაო, რომ ყოველ ცისმარა დღეს ეშინოდეს, თორემ, ღორის მკბენარსავით, რომ გლეხკაცი ფეხზედ დაისო, თავზედ აგაცოცდებაო. მაშ!
შიში შეიქმს სიყვარულსაო. ოღონდაც, ჩემო ლუარსაბ, ოღონდაც!
ის კი არ იცოდა ამ ბედნიერმა ადამიანმა, რომ უმიზეზო და ამგვარ ტყუილ-უბრალო აპილპილებაზედ გლეხებს სულ სხვა მსჯელობა და დასკვნა აქვთხოლმე.
ეჰ, შენ რაც უნდა სთქვა, მკითხველო, და ამ ცოლ-ქმარს კი ეგონა, რომ თუ მუცელი მაძღარი აქვთ, ამ-გვარ ყმების მოხმარების ცოდნისაგან აქვთ.
ამისთანა სულელობას ჩვენი გულწრფელი თავადი ეძახდა ბიჭების „დაწიოკებასა“.
დარწმუნებული იყო, რომ ეს „დაწიოკება“ ისე აუცილებლად საჭიროა ოჯახისათვის, როგორც სმა-ჭამა კაცისათვისა.
ამიტომაც, რომ შემოვიდოდა ოთახში, თავის-თავის კმაყოფილებით ეტყოდა ხოლმე ცოლსა:
— ძლივს არ გავისტუმრე ურმები (ტყუილიც უყვარდა ჩვენს ლუარსაბსა), ძლივს! დალახვროს ღმერთმა გლეხკაცი!
ვეჟო, მინამ თავს არ დაადგები და კარგად არ დასჭყივლებ, ხელს კი არ გასძრავს და. გაგონილა! მე რომ არ ვყოფილიყავ, ყანა მინდორში დაგვილპებოდა.
— ეგრე, შენი ჭირიმე, — გაუკეთებდა გულს და თავს უფრო მოაწონებდა დარეჯანი, — ეგრე უნდა.
მას აქეთ, რაკი ევამ ადამი შეაცდინა, მას აქეთ ნაბძანებია ღვთისაგან, რომ ჩვენის ოფლით პური უნდა ვჭამოთ.
— ეგ თავადებზედ ხომ არ არის ნათქვამი, გლეხებზედ არის ნათქვამი, გლეხებზედ, — მიუგო ლუარსაბმა.
— მაშინ თავადები სად იქნებოდნენ? — როგორ არა, იყვნენ: ჩვენი გვარი მაშინდელია.
— რას ამბობ? ისე ჰლაპარაკობ, ასე გგონია, არა იცოდე-რაო. მაშინ ადამის და ევას მეტი არავინა ყოფილა და ადამი თავის თავზედ თავადი ხომ არ იქნებოდა?
— მართლა, ეგ კი ვეღარ მოვიფიქრე. არა, გეთაყვანე, ის რა ხე იყო, იმათ რომ ხილი მოიპარეს?
— ხე ბოროტისა და კეთილისა. — ეხლა აღარ არის იმისთანა ხე?
— როგორ არა: ამბობენ, რუსთ ხელმწიფის ბაღში ერთი ოქროს ოთახიაო, იმაში არის, სულ იაგუნდის ფოთლები ასხიაო.
— ზურმუხტისა იქნება, — გაუსწორა ლუარსაბმა.
— ჰო, მართლა, ზურმუხტისაა, ზურმუხტიც ხომ ფოთოლსავით მწვანეა: დიაღ, ზურმუხტისაა, სულ ალმასები და იაგუნდები ასხია ხილის მაგიერად.
— ნეტავი მაჭამა, აბა გემო იმაში იქნება.
— ძალიან კი მიგიშვებენ: ქვიშაზედ უმრავლესი ჯარი ახვევია თურმე.
— მაშ ხონთქარს როგორ მოუპარვინებია?
— აი როგორ: ერთი ფერია ყოფილა, ფერია არწივად გადაქცეულა, შეპარულა, მოუგლეჯია ერთი დიდი ალმასი, ჩაუყლაპავს და ისე გამოპარულა.
— წაუღია, წაუღია! რა ეშმაკი ყოფილა!
— მაშ, წაუღია. მერე დედოფალი შებძანებულა, უნახავს, რომ ერთი დიდი ალმასი აკლია, მაშინვე რუსთ ხელმწიფისთვის შეუტყობინებია.
რუსთ ხელმწიფე მაშინვე მიმხვდარა, რომ ეს ხონთქრის საქმეა და ომი დაუწყია. ის ომი ხომ დღესაც არ გადაწყვეტილა.
— მაშ შერჩა, შერჩა? — ვინ იცის? ჯერ ომი არ გათავებულა. — ნეტავი მე მამეპარა.
— ხომ დაგარჩობდნენ. — რომ არ შევატყობინებდი: ჩავყლაპავდი და მუცელს ხომ ვერ გამიჭრიდნენ.
— გაგიჭრიდნენ კი არა, მეტსაც გიზამდნენ.
— რა ეცოდინებოდათ, რომ მე მაქვს? — შენი ჭირიმე, მკითხავს ვერ იშოვიდნენ, რომ ეკითხნათ.
— მართლა, ეგ აღარ მომაგონდა. დაიცა, რა გითხრა: ადამმა რომ შეჭამა, ის რაღა იქნა?— კუნძულელ ხელმწიფეს ზღვაში ეპოვნა თურმე და იმასა აქვს.
— აბა, დახე ღვთის სამართალსა! მე მეპოვნა, უფრო მადლი არ იქნებოდა?
— მერე ვინ შეგარჩენდა? ორასი წელიწადია თურმე მაშრიყ-მაღრიბის
ხელმწიფე სულ იმისათვის ებრძვის კუნძულელსა.
— აქამდინ ვერ წაართო? — ვერა. — პაი, პაი, პაი! ღონიერი არა ყოფილა ისიცა!..
— მე კი არ ვიცი, რომ ღონიერი ყოფილა!.. ხელმწიფე და უღონო გაგონილა!
— ერეკლე მეფე რომ ყოფილიყო ეხლა, ის კი უთუოდ წაართმევდა, დიდ ვაჟკაცს ამბობენ.
— ის, რასაკვირველია, წაართმევდა, მაგრამ სად არის?
— ცოდო არ არის, ის ეხლა მიწაში ლპებოდეს და შენი მაზლი დავით კი ცოცხალი იყოს!— აბა, უყურე წუთის-სოფლის მუხანათობას!
ეგ რა კიდევ, თამარ დედოფალი შავ მიწაში უნდა იყოს და შენი რძალი ელისაბედი კი მზეს უყურებდეს!
— აბა, წუთის-სოფლის ანგარიში ეგ არის და, — დაატანდა ლუარსაბი და ამოიოხრებდა, მერე ისე, რომ სანთელი წინ სდგომიყო, გააქრობდა.
დილით ლუარსაბი და მისი მეუღლე კნეინა დარეჯანი, რაკი მოიცლიდნენ იმ საუცხოვო ოჯახის მოვალეობისაგან — რომლის ნიმუშიც ზევით მოვიხსენიე,
მიუჯდებოდნენ ჩაის და ერთი ლაზათიანად გაიბერებოდნენ თბილის წყლით, როგორც ამბობს ჩვენი გლეხკაცი.
პატარა ხანს უკან, ორიოდ გონიერ ბაასის შემდეგ, თუნდ იმის მსგავსისა — როგორც ზემოხსენებულია, სადილობაც მოვიდოდა, ერთი მაშინ მიძღებოდნენ „ძველებურადა, ჩვენებურადა“,
— და ლუარსაბი რაღაც დაღლილის სიამოვნებით წამოიძახებდა ხოლმე გულწრფელად: „გმადლობ შენ, უფალო, რათა განმაძღე მე“.
ამას იტყოდა თუ არა და, გამოისახავდა პირჯვარსა, მსწრაფლ სუფრიდამ იქავ ტახტზედ გადაგორდებოდა და, სრულიად კმაყოფილი თავისის ცხოვრებისა,
დაიკრავდა მუცელზედ ხელსა და იტყოდა რაღაც ტრაბახობითა:
„მე თუ უსწავლელი ვარ, მე ვიცი... რა ჰქვიან... მე ვიცი, შიმშილით კუჭი მიდნება, დიაღ, მიდნება! ზედაც ემცნევა ჩემ სტომაქსა“.
გამოსაცდელად ერთს კიდევ დაიკრავდა მუცელზედ ხელსა, თითქო სინჯავსო, კარგად არის გატენილი თუ არა, და რა ჰნახავდა, რომ კარგად არის,
როგორც ცხენი დააკრაჭუნებდა კბილებს მეტის სიამოვნებისაგან: „დიაღ,— კიდევ იტყოდა, — ლუარსაბი უსწავლელი გახლავთ, იმიტომაც მშიერია“.
სადილს შემდეგ ძილი, მერე ისევ გაღვიძება, მერე ისევ ჩაი, მერე ვახშამი, და ბოლოს ისევ ის სატრფიალო ძილი, —
და ესრეთ ტკბილად და აუმღვრევლად მიდიოდა ამ ორთა უმანკო სულთა უბოროტო ცხოვრება ამ წუთის-სოფელში,
რომელმაც ისე არაფერი არ იცოდა ამათის ვინაობისა, როგორც ამათ არა იცოდნენ-რა, ჭამა-სმის გარდა, ღვთისაგან განაჩენი ამ მუხანათის წუთის-სოფლისა.
ამ ყოფაში და ჭკუის გონიერ ვარჯიშობაში გადიოდა დილა.
როცა სადილს უკან ლაზათიანად გამოიძინებდნენ ცოლ-ქმარნი, როცა საღამოზედ ნიავი ფრთას გაშლიდა და ბაღჩის ღობის გრძლად გამოწოლილი ჩრდილი ეზოს მოადგებოდა,
მაშინ კნეინა დარეჯანი ერთ ბალან-გაცვივნულ ხალიჩას ჩრდილში გააშლევინებდა და დაბრძანდებოდა ხოლმე თავმომწონე პატარძალივით თავდახურული, წარბებ-აჭიმული და გამოპრანჭული.
ლუარსაბიც, თავის განუშორებელ ჩიბუხით ხელში, ჩამოვიდოდა —
და ქოშებით შიშველ ფეხებზედ, ხშირად წითელ პერანგის ანაბარას და უფრო ხშირად ლურჯ კალმუხის დარბაისლურად ჩატეხილ ქუდით, ბოლთასა სცემდა გრილოშია.
საღამო ხანი — როგორც მოგეხსენებათ — ჩვენს სოფლებში და ნამეტნავად კახეთში სადარბაზო ხანია.
რაც ეს რაღაც წყეული განათლება შემოვიდა ჩვენს ქვეყანაში, რასაკვირველია, — მეტად თუ ნაკლებ ეს საქებური ჩვენი ძველი ჩვეულებაც დაჩაგრა,
ასე რომ ზოგიერთნი განათლებით გაჩარხულნი ეხლა ვიზიტობენ, თორემ უწინ კი საღამო ხანი დიდს პატივში იყო.
ამიტომაც საღამოობით დარეჯანი ეგრე გამოიპრანჭებოდა ხოლმე და ასე იფიქრეთ — უკაცრავოდ კი არ ვიყო — საკურტუმესაც კი გაიკეთებდა.
მაშინ, როდინდელ ამბავსაც მე ვწერ, ჯერ კრინოლინი არ იყო, — და თუნდ ყოფილიყო კიდენაც, იმ სოფლამდინ ვინ მიაღწევინებდა მაგ იუბკების მეუფესა.
ყველამ კარგად იცის, რომ განათლება ფეხ-მძიმედ დადის, ნამეტნავად ჩვენში ასკინკილობს, და აბა იმ სოფელში ეგრე ჩქარა როგორ მიიტანდა სახელოვანს „ხაბარდასა“.
სწორედ გითხრათ, ზოგიერთ სოფლის ორღობეებშიაც ვერ გაეტეოდა ეგ განათლებული კრინოლინი, თუნდ რომ მისულიყო კიდენაც.
— ქალბატონი ადღეგრძელა ღმერთმა, — უთხრა ერთხელ ერთმა ლამაზად მოყვანილმა გლეხის პატარძალმა, გრძელ კავების ქნევით და ცოტა ტუჩების პრანჭვითა.
— აი, ღმერთმა გაცოცხლოს, ჩემო ბაბალე!.. რასა იქ, ხომ კარგადა ხარ?
— მოიკითხა თავის რიგზედ დარეჯანმა, მაგრამ ისე კი, რომ პატივი კნეინობისა სრულიად არ დაუმცირებია.
— რაღა რასა ვიქ, შენი კვნესამე! ჩვენებიანთ ვენახში ჩვენი კამეჩი შეპარულა, და მეველეებს დაუჭერიათ, ეხლა ორი დღეა ბაკში ჰყავთ დაჭერილი.
ეხლა, შენი სახელის ჭირიმე, ამას გემუდარები, გვაპატივებინოთ, აგრემც ჩვენი ნათელ-მირონობა დღეგრძელობას მოგიმატებს, შენი კვნესამე!
— რა? მითამ გამოვაშვებინოთ? — ჰო, შენმა მზემ, ეხლა ჩვენი ვედრება ეგ არის, ქალბატონო.
— როგორ იქნება, ჩემო ბაბალე? ეხლა, მართალია, შენ ჩემი ნათელ-მირონი ხარ, მაგრამ სოფელი აყაყანდება, ყველა მაგას მოჰყვება.
— აგრემც ღმერთი ბატონის თავს გიდღეგრძელებს, და მაშინ, როგორც გნებავთ, დამსაქმეთ.
აი ეხლაც, შენი კვნესამე, ერთი გაბმა აბრეშუმი მოგართვი, ღმერთი და თქვენი წყალობა თუ კიდევ შეგვაძლებინებს — კიდევაც თქვენი ყურმოჭრილი ყმანი ვართ.
ბაბალემ ჯიბიდამ ამოიღო ერთი გაბმა აბრეშუმი და მიართო კნეინასა.
კნეინამ გამოართო და ამოიდო ქვეშ, ზედაც დაატანა:
— ეგ რომ არა ყოფილიყო, განა ისე კი, რაც შემიძლიან, არ გაგირიგებდი! — ლუარსაბ! ლუარსაბ!
— დაუძახა ქმარსა, რომელიც შორი-ახლო ბოლთასა სცემდა და ერთი-ორჯერ მსუნაგსავით მაცდურის თვალით გადმოჰხედა კიდეც მოხდენილ პატარძალსა.ლუარსაბი მოვიდა.
— ქა! ბაბალეს კამეჩი მეველეებს დაუმწყვდევიათ და გემუდარება — გამოაშვებინო.
ლუარსაბმა შეხედა პატარძალსა, რომელმაც ჩვეულებისამებრ თავი იქით მიიბრუნა.
ლუარსაბმა დააკრაჭუნა კიდეც თავისებურად კბილები სიამოვნების ნიშნად, მითამ-და სამაცდუროდ გაიღიმა.
— კამეჩიო!.. — ჰო, კამეჩი, — დაატანა დარეჯანმა, — აი ერთი გაბმა აბრეშუმიც მოგართვა.
— მაშ კარგი! დათო ბიჭო! დათო! — დაიყვირა ლუარსაბმა, — ჩადი და უზბაშს უთხარი, ჩემი ნათლიდედის კამეჩი ეხლავ გამოუშვას, თორემ იქაურობას სულ მტვერს ავადენ.
სთქვა, ერთი კიდევ მაცდურად დააკრაჭუნა კბილები, და გამარჯვებულსავით ამაყად წავიდა ისევ ბოლთის საცემლად.
— აი, აგრემც ღმერთი მაგაზედ უფრო მეტს დიდებას და პატივს მოგცემს, აგრემც გაგაპატიოსნოს ღმერთმა, და ერთი კაი ვაჟიშვილი მოგცეს და მე ძუძუ მაწოებინოს!
— ჰხედავ, — უთხრა დარეჯანმა, როცა ლუარსაბი წავიდა, — ჰხედავ, რა რისხვა შეუთვალა, იქაურობას სულ ააწიოკებს.
— დიდება აქვს, შენ გენაცვალე, და იმიტომ.
— ეგეც ხომ, მაგრამ ხმაც დიდი აქვს სოფელში გავარდნილი.
აი, დავით, ჩემი მაზლი: იმას კაცად არავინ აგდებს.
— აბა, შენი კვნესამე, იმათ ფეხი სად მოუწვდებათ თქვენამდინ, ელისაბედიც მითამ თავადის-შვილის ცოლია და თქვენცა?
— ახლა იმასა ჰკითხე ზოგი, იმისთანა დიდი-კაცი აქ არავინ არის.
— უი, უწინამც დღე გაუქრება! გუშინ მეზობლიანთას გახლდი, იმათი გოგოც იქ მოვიდა.
რაც იმან იმათზედ ილაპარაკა, ადამიანისაგან არ გაგონილა.
— რა, გეთაყვანე, რა! — ჰკითხა აჩქარებით და მოუთმენლად დარეჯანმა.
— რაღა რა? ისა, რომ საწყალ გოგოს თავისის თითებით მოგროვილის ფულით ერთი ჩითმერდინი უყიდნია, იმას უნახავს და წაურთმევია.
ეხლა თურმე თავზედ იკრავს. გოგოს ცოდვით აღარა ვართ, ქალბატონის მზემა, ისე გულანატირად ჰლაპარაკობდა ბედშავი.
მე ხომ თქვენის ფეხის ნატერფალიც არა ვარ, მაგრამ მაგას მეც ვითაკილებდი, მამა მიცხონდა!
— უი! უი! დახე იმას, იმ წყეულს! ამას იქით როგორღა ამბობს, რომ თავადის-შვილის ცოლი ვარო.
წართმევა არაფერი, ეგ, რასაკვირველია, ქალბატონის ნებაა: გოგოც ჩემია და ჩითმერდინიც;
მაგრამ გოგოს ჩითმერდინის თავზედ შემოკვრა კი სწორედ თავლაფის დასხმაა.
კუმ ფეხიგამოჰყო, მეც ნახირ-ნახირო. აი, მეხი კი დაეცა. ისიც, ამას იქით, ჩვენში ერევა, თავადის-შვილის ცოლი ვარო! სხვა არა უთქვამს-რა გოგოსა?
— სხვა არა მოუხსენებია-რა.
— ნუ დამიმალავ, ჩემო ბაბალე! ხომ იცი მე შენი მწყალობელი ვარ, თუ უთქვამს კიდევ რამე — მითხარი.
— არაფერი არ უთქვამს, მამი-ჩემის ცხონებამ, თორემ, რომ ეთქვა, რად დაგიმალავთ.
— რა ვიცი? იქნება გეშინოდეს-მეთქი.
— თქვენისთანა მწყალობელი რომ კაცს სადმე ეგულებოდეს, იქ ვიღასი უნდა ეშინოდეს.
— მეც ეგ უნდა მეთქვა, ჩემო ბაბალე!
— მართალია, გლეხები გახლავართ, მაგრამ ჩვენც გვესმის ეგენი. ვისი უნდა მეშინოდეს, თქვენ აქა მყევხართ!
— მაშ სხვა არა უთქვამს-რა? — არა უთქვამს-რა, აგრემც ჩემზედ მიწა ნუ გენახოთ.
— იტყოდა.— ის ერთი დედის-ერთა შვილი არ დამიმიწდეს, არა უთქვამს-რა.
— მართლა, შენი შვილი რასა იქს? — ჰკითხა მერე დარეჯანმა, რომ ვერა გახდა-რა.
— რაღა როგორ არის, შენი კვნესამე, ქალბატონო! ავად შენი მტერი გვყვანდეს, ავად მე ისა მყავს.
რა არ ვუყავი: ბალახებში არ ვაბანე, არ შევალოცვინე, შანები არ შევაბი, მაგრამ ვერაფერმა ვერ უშველა, აგრემც არა ეშველოს-რა შენს მტერსა!
თქვენთანაც კი მომასწავლეს, ვითამც თქვენ უებარი ლოცვა იცოდეთ, — მიშველეთ რამე, აგრემც მაგიერს ღმერთი გადაგიხდით.
— მე მარტო შაკიკის ლოცვა ვიცი და დასუნთქვილისა. განა შენი შვილის სენი — შაკიკია?
— ჰო, თქვენმა მზემ, შაკიკი გახლავთ. ლამის თავი გაუხეთქოს.
— გოგო, ლამაზისეულო! — დაიყვირა კნეინამ, — წადი, საწერკალამი და ქაღალდი, ქეჩის ქვეშ რომ ნაბარათევია, ჩამომიტანე.
მე დაგიწერ ლოცვას, ჩემო ბაბალევ, დაწერილი ქაღალდი იმ მხარეს დააკარ, რომელიცა სტკივა, ეგრე იყოს ორი-სამი დღე, თუ შაკიკია — გააქარწყლებს მაშინვე.
ვერ უყურებთ, მკითხველო! კნეინა დარეჯანი მე უსწავლელი მეგონა და დახეთ, რაები სცოდნია?
ეხლა მომაგონდა, რომ იმისი განაყოფი რძალი ელისაბედი, რომელიც ორგანაც მოვიხსენიეთ, თურმე ჩუმად ქვეყანაში ჰლაპარაკობდა, რომ ვითომც დარეჯანმა ჯადოობაც იცისო,
ვითომც სოლომონ ბრძნის წიგნიც წაეკითხოს და ამიტომაც ღმერთი უწყრება და შვილს არ აძლევსო.
ამისთანა ცილისწამებას როგორ დავიჯერებ?
მაგრამელისაბედი კი ფიცით იჭაჭებოდა, რომ ეგ ეგრეაო. მაინც არ დავიჯერებ;
რძალი — როგორც მოგეხსენებათ ჩვენის კურთხეულის ცხოვრების ამბავი — რძლის მტერია. განა ამისთანა ჭორები მოუგონია ელისაბედს დარეჯანზედა?
ამ დროს ძაღლმა, რომელიც შორი-ახლო იწვა და წაეყო ცხვირი მიწაშია, დაიყეფა,
მაგრამ, რაკი თვალი გაახილა და დაინახა ორი მომავალი დედაკაცი, ისევ ხმა გაიკმინდა და ღრენით გაჯავრებულსავით ისევ ცხვირი ფეხებით ამოთხრილ მიწაში ჩაჰყო.
დარეჯანმაც მოიხედა ამ ხმაურობაზედ და დაინახა კნეინა ელისაბედი და იმის ჩითმერდინით დარბეული, გულდაჩაგრული გოგო.
დარეჯანი ფეხზედ წამოდგა.
— მობძანდით, ჩემო რძალო! — მიაგება სიტყვა ელისაბედსა, — ძლივს არ მოგვიგონეთ!
— შენმა სიცოცხლემ, მოცლა არა მაქვს. ეს ისაო, ეს ესაო, სახლია, კარია, ხომ მოგეხსენებათ.
— აქეთ მობძანდით, აქეთ უფრო ნიავია, — მოიპატიჟა დარეჯანმა.
— სულ ერთია, — სთქვა ელისაბედმა და წაიძრო ფეხიდამ კროული ჩუსტები, გადმოვიდა ხალიჩაზედ და ჩაჯდა დარეჯანის გვერდით.
— სხვა, როგორა ბძანდებით, ჩემო რძალო? ჩემი მაზლი დავითი ხომ კარგად სუფევს, — დაიწყო ისევ დარეჯანმა.— კარგად გახლავთ, — მიუგო ელისაბედმა.
— შინა ბძანდება? — აბა ამისთანა დროს კაცი შინ დადგება, მამულის და მოსავლის პატრონი?
— ყანაშია, ეს ორი დღეც იქნება,
— სთქვა რაღაც ნიშნის მოგებით ელისაბედმა და უნებლიეთ შეჰხედა ლუარსაბსა, რომელიც ბოლთასა სცემდა და რომელსაც ფეხებზედ ეკიდა მოსავალიც და მამულიცა.
დარეჯანს ეწყინა. ამას ეგონა, რომ ელისაბედმა სახრე ლუარსაბისაკენ გადმოიქნივა.
— რასაკვირველია, ვისაც კაცი არა ჰყავს და არ აბადია,
— რომ ჩააბაროს სახლის პატრონობა, და ვინც ასე გაზრდილა პატარაობითვე — რომ არც მზე დასიცხავს და არც ავნებს, ის შინ არ დადგება, ჩემი ლუარსაბი მაგას ვერა იქს.
— განა მაგაზედ მოგახსენე! — დაასწრო ელისაბედმა.
— მეც განა მაგაზედ მოგახსენე! — დაატანა დარეჯანმა, — მე მარტო ეს უნდა მეთქო, რომ ჩემს ლუარსაბს ჯერ ისე არა გასჭირებია-რა, რომ გლეხობა ჩაიდინოს.
— გლეხობა ჩაიდინოსო!.. რას ბძანებთ, ჩემო რძალო? არა, თქვენმა მზემ!
ვინც მოსავლის დროს შინ არა დგება, განა იმისაგან, რომ გაჭირებულია, ან გლეხობა ჩაიდინოს და მესვეურსავით მკაში ბეგრის ხალხთან ოფლი იწუროს?
თქვენც არ მამიკვდეთ. აი, თუნდ თქვენი მაზლი, — განა გლეხია, ან გლეხობას იდენს, რომ ყანაშია?
სულაც არა, თქვენმა მზემ! მუშები იქამკიან და იმას კი, როგორც შეჰფერის თავადიშვილის პატიოსნებასა, ხელზედ ლამაზი ნაგეში მიმინო უზის და ნადირობს.
გუშინ საღამოზედაც, ჯერისთვის რომ ბიჭი ამოვიდა, ერთი აბგა მწყერი გამოეგზავნა.
რა სათაკილოა, თქვენი ჭირიმე, მეფეები ნადირობენ და იმისთვის რა სათაკილოა!..
— არა, თქვენმა მზემ, ჩემო რძალო, მე ჩემს მაზლზედ არ მომიხსენებია.
ისიც ლუარსაბის ძმა არ არის, ერთის სისხლისა და ხორცისა?
განა არ ვიცი, რომ სხვებსავით ხელებს არ დაიბებრებს ნამგლის ჭერითა და არც ამ პაპანაქებაში დაისიცხება?
განა არ ვიცი, ნამდვილის სისხლის თავადიშვილი ამას ვერ აიტანს, — და, სწორედაც მოგახსენო, არც საკადრისია: თავადს — თავადობა უნდა ეტყობოდეს და გლეხს — გლეხობა.
— მართალი ბძანებაა, თქვენმა მზემ!
— არა და, რომ არ იქნება: მთა და ბარი ვის გაუსწორებია?
— არავის, თქვენმა მზემ, ღვთის ბძანებას ვინ წაუვა?
ამ დროს ფეხის ხმაურობაც მოესმა დარეჯანსა, მოიხედა და დაინახა თავისი გოგო, ლამაზისეული,
რომელსაც ხელში ეჭირა რაღაც ნაბარათევი და თავმოტეხილი წამლის მინა, რომელიც საწერელობას ჰთამაშობდა.
— რა დაგემართა აქამდინ? ის კიდეც წავიდა, — უბძანა დარეჯანმა.
— ჯერ კიდევ აქ გახლავთ, ჩალურშია თაფლუასთან, — მიუგო გოგომა.
— აშ კარგი, — სთქვა დარეჯანმა, დაიდო მუხლებზედ ქაღალდი და დაიწყო შაკიკის ლოცვის წერა.
ამ დროს ლუარსაბიც მოვიდა ახალუხ და შალვარ-ჩაცმული,
მოიკითხა ზდილობიანად თავისი რძალი და გაგორდა იქავ ხალიჩის ახლო მწვანე ბალახზედ და, დაასვენა რა ჩიბუხის ტარი თავის ღირსეულს მუცელზედა, — დაუწყო პირაღმა ყურება გუმბათიან ცასა.
მშვენიერს სურათს წარმოადგენდა ეს კრება. აღვწერ, თუ კი შევიძელ ჯერ გოგოდამ დავიწყოთ.
სასაცილო რამ იყო ეს ლამაზისეული: ერთი რაღაც უშნოდ ჩასუქებული, ჯმუხი, ჭუჭყიანი, ტანზედ ეცვა ხამის ჩითის კაბა, ჭუჭყისაგან ვერ გაირჩეოდა — რა ფერისა იყო;
კალთები აქა-იქ გამომწვარი ჰქონდა ზამთარში ცეცხლთან ახლო გდებისაგან, ბოლოები სულ მომპალი და შემოფხრეწილი ჰქონდა;
დახეულებიდამ გამოჩანდა ერთი რაღაც დამპალის საბნის ნაგლეჯი, კაბის ქვეშა გარშემო ჩამოკიდებული, მითომ და იუბკაა.
აი, მეხი კი დაგეცა! ამასაც კი სდომებია იუბკა! თავზედ ეკრა შიგა-და-შიგ ამოფლეთილი ჩითმერდინი, ქალბატონის გამონაცვალი.
იმ ამოფლეთილებში მუთაქის მატყლსავით დასორსვლილი შავი — უკაცრავოდ არ ვიყო — წილიანი და დაუვარცხნელი თმა მუჭა-მუჭად ამოშვეროდა.
ქუსლებ-დახეთქილი, მუგუზალსავით შავი ფეხები, წენგოსაგან შეღებილი ხელები, ცხვირ-პირი ქვაბების მურით მოთხუპნული
— აი, ამ-გვარი იყო ის ცხოველი, რომელსაც დარეჯანი „ლამაზისეულს“ ეძახდა და რომელიც გულ-ხელ-დაკრებილი დაჰყურებდა ბალან-გაცვივნულ ხალიჩასა.
ხალიჩაზედ ორი პატიოსანი და დარბაისელი კნეინა იჯდა, როგორც მოგახსენეთ წინათვე, — ორი კნეინა, მაგრამ კი სხვა-და-სხვანაირი:
ერთი მსუქანი, წითური, მეორე გამხდარი და უფერო.
მსუქანი თავჩაღუნული სწერს, გამხდარი კი თვალ-გაფაციცებით თვალს ადევნებს მწერალის ხელსა, იქნება როგორმე შევატყო, რასა სწერსო:
ხანდისხან გოგოსაც თვალს უშვრება და თავს უქნევს იმის ნიშნად, რომ „წეღან რომ სთქვა — „წავიდაო“, ვიზედა სთქვაო“.
გოგოც იქიდამ ანიშნებს და ელისაბედი ვერ მიმხვდარა.
მაშიბ გოგო პირზედ ხელს იფარებს, თავს იქით იბრუნებს, მითამ ეცინება კიდეც — რომ ელისაბედი ჰცდილობს და ვერ მიმხვდარა კი, და ჰმორცხობს კიდეც — რომ ბატონის რძალთანსიცილსა ჰბედავს.
აქეთ ბალახებზედ ხალისიანად ჰქშენს ჩვენი ლუარსაბი, პირაღმა წევს, აბოლებს ჩიბუხს და, მინამ თვალში ცრემლი არ მოუვა,
თვალს გულმოდგინებით ჩიბუხის ბოლს ადევნებს, — ვნახო, ღრუბლებამდინ ავა, თუ არაო.
იქით, ხალიჩის დასწვრივ, ღობის გადმოღმა, ჩვენი ნაცნობი ქოფაკი ძაღლი წევს, ისევ-ისე მიწაში ცხვირწაყოფილი და ქანცმიწყვეტილსავით თვალებ-დახუჭვილი;
ყოველს ხმაურობაზედ მძიმედ ახილებს თვალსა და გულზედ-მოსულსავით ჰღრინავს, თითქო ჯავრობსო — რომ ძილს უფრთხობენ.
პატარა შორი-ახლო ძველი, ჭუჭყიანი სამოვარი სდგას, გვერდით დაჩოქილია გოგოზედ უარესად ჭუჭყიანი, დაგლეჯილი პატარა ბიჭი და, რაც ძალი და ღონე აქვს, უბერავს სამოვარსა.
ხანდისხან ისეთის სახით გადააპარებს თვალსა იქითკენ, საცა ძაღლი განცხრომითა წევს და მოსვენებაშია, რომ თითქო შეჰნატრისო მის ყოფა-ცხოვრებასა და გულში ამბობსო:
ნეტავი შენ, რომ ძაღლი ხარ! ნეტავი მეც ძაღლი ვყოფილიყავი!
ეს საძაგელი სურათი საძაგელის მიწისა, სასაცილოდ ახამებდა ამ დიდებულ სამხრეთის ცასა, მის ერთნაირად ღრმასა და ციაგსა კამარასა,
რომელზედაც სარტყელსავით მიიგრიხებოდა ერთ გაუწყვეტელ ზოლად მთების ლაჟვარდი გრეხილი.
დრო გავიდა. დარეჯანმა გაათავა ლოცვის წერა და ბარათი მისცა გოგოს, ამ სიტყვის ზედ-დატანებით: როგორც გითხარი, ისე მოიქეცი-თქო.
მერე მოუბრუნდა ელისაბედს და შესაქცევრად ჩამოუგდო ლაპარაკი.
ლუარსაბი ისევ ოცნებაში იყო და აბოლებდა ჩიბუხსა.
— პურის მოსავალი როგორი გაქვთ წელს? — ჰკითხა დარეჯანმა.
— თქვენმა მზემ, შარშანდელზედ ცოტა. თქვენს მაზლს ოც-და-ათის ურმის იმედი აქვს, — დაიტრაბახა ელისაბედმა.
— ეგ, ბატონო, კაი მოსავალია. ოც-და-ათი ურემი ხუმრობა არ არის;
ჩვენც მოგვივა მაგდენი, მაგრამ ჩვენ ერთი ორად მეტი ნახნავი გვქონდა თქვენზედა, — იტყუვა თავის რიგზედ დარეჯანმაც.
— რას ბძანებთ, ჩემო რძალო, ჩვენზედ მეტი თქვენ რად გექნებოდათ. ჩვენ დიდი ნახნავები გვქონდა წელსა.
— რად გექნებოდათო? ჩვენ მკათათვის ნახევარში გუთანი გატანილი გვქონდა, თქვენ კი ენკენისთვეშიაც არ გაგეტანათ.
— არა, თქვენმა მზემ, ჩვენ თქვენზედ ადრე გავიტანეთ. ჩვენ დიდი ნახნავები გვქონდა.
— აი, ბატონო, თუნდ ლუარსაბსა ვკითხოთ. ეგ კაცია, მაგას უფრო ეცოდინება. ლუარსაბ! — დაუძახა ქმარს კნეინამა.
— რაო? — ჰკითხა ლუარსაბმა და მოიღრიჯა ცოლისაკენ კისერი.
— შენი რძალი ამბობს, რომ ჩვენ ამათზედ ნაკლები ნახნავები გვქონდაო წელსა.
— ეჰ, რას ამბობ, ჩემო რძალო! წელს ოთხი თქვენოდენა ნახნავები მქონდა, — მიუგო ლუარსაბმა.
ამ-გვარებში ლუარსაბმა საშინელი კვეხნა იცოდა.
— რას ბძანებთ!.. ჩემოდენა მოსავალი კახეთში ორს არ მოუვა, ქართლშიაც ბევრს არ მოუვა.
აი, ჰნახავ, რამოდენა ფრთა-მოქცეულს წამოვაყენებ კალოზედა. ასეთს წამოვაყენებ რომ... რომ... აბა რა გითხრათ?
თუნდ თორმეტ ამ სახლის ოდენასა, ვაი არა აქვს ლუარსაბსა!ფიე! ნახნავი იყო, რომ ჩემი იყო.
შარშან ვენახისა არ იყოს, ჩემოდენა ღვინო კახეთში ორს არ მოუვა. ქართლში ხომ ნახევრის ნახევარიც არ მოუვათ. მაშ!
თუ ეს მართალი არ იყოს, საიდამ ვცხოვრობ ეგრე მეფურად? საიდამ?
ლევანსავით ურმებს ხომ ქირაზედ არა ვგზავნი, თავადიშვილის სისხლს ხომ არ შევირცხვენ!
სომეხი ხომ არა ვარ, რომ ქირაობით ვიცხოვრო.
თავადიშვილი ვარ, კაი ოჯახის და გვარის შვილი.
კიდევ რაღაცა უნდა ეთქვა, მაგრამ ელისაბედმა აღარ დააცალა:
— მართლა, ჩემო მაზლო, ლევანი ქირაზედ ურმებს ატარებს?
— მართლა, მაშ! ის შერცხვენილი, გვარის დამამცირებელი ისა!
— ნიკოლოზიც ატარებს თურმე, — დაუმატა დარეჯანმა.
— მაშ?! — უპასუხა ლუარსაბმა.
— უი, ლაფი დაესხათ თავზედ. კარგი გვარის მასახელებელი ისინი ყოფილან, — სთქვა ელისაბედმა.
— ნეტავი თავადიშვილი მაინც არ იყოს! — დაუმატა გულმტკივნეულად დარეჯანმა.
— ეგ არის და, რომ თავადიშვილია! — სთქვა წყრომით ლუარსაბმა.
—თავადიშვილი რომ არ იყოს, ჯანი გავარდეს. ან გლეხი იყოს, ან სომეხი, კიდევ ჰო, — ეგა მკლავს, რომ თავადიშვილია.
ძალიან არ წახდა ხალხი, თქვენი ჭირიმეთ! ამასაც შევესწარი, რომ თავადიშვილი ქირაზედ ურმებს ატარებს!— ერე რა დედ-მამის შვილი — წამოიძახა დარეჯანმა.
— ეგა სთქვი და, — მიუგო ლუარსაბმა.
— კაცმა ეგრე როგორ უნდა დაკარგოს პატივი, — სთქვა თავის რიგზედ ელისაბედმა.
— ამას იქით გლეხი და თავადი რით უნდა გაირჩიოს. გლეხიცა გზავნის ურმებს ქირაზედ და თავადიშვილიცა, ისიც ქირითა სცხოვრობს და ესეცა.
რით უნდა გაირჩიოს? — იკითსა ლუარსაბმა.
— არაფრით, თქვენმა მზემ, — დაარწმუნა რძალმა.
— ოღონდაც, რომ არაფრით, — კვერი დაჰკრა ცოლმაც.
— მშიერი რომ ვკვდებოდე, მშიერი, და ასი ურემი მებმებოდეს, მე მაგას არ ვიკადრებდი, თავი არ მომიკვდება. შენა, ჩემო რძალო?
— უი, უწინამც დღე გამქრობია. ვიკადრებდი კი არა, მე ჩემის ხელით თავს მოვიკლავდი.
ოხრად დამრჩეს ქირით შემოტანილი ქონება. რა თავადიშვილის საქმეა.
— შენა, დარეჯან? — ჰკითხა ეხლა თავის ცოლს ცნობისმოყვარე თავადმა.
— არც მე, — სთქვა დარეჯანმა.— მაშ არც მე, — სთქვა ლუარსაბმა იმ სახით, თითქო ამ სამის აზრით სამის ქვეყნის ბედი გადაწყდაო.
— არა, დრო ძალიან გამოიცვალა, ჩემო რძალო!
— გააგრძელა სიტყვა ლუარსაბმა, — ხალხი წახდა, სისხლი მოითხარა.
აბა ჩვენ დროს ვინ მოიფიქრებდა, რომ თავადიშვილს თავი შეერცხვინა და ურემი ქირაზედ ეტარებინა.
ქვით არ ჩავაქვავებდით? თავზედ ლაფს არ დავასხამდით? მაგრამ ეხლა? — დასწყევლოთ ღმერთმა — სირაჯობენ კიდეცა!..
გაგონილა? თავადიშვილების სირაჯობა! ოჰ, ღმერთო, რატომ წარღვნა არ მოვა?
სომხები გახდნენ, სწორედ სომხები: ეხლა ისღა აკლიათ, ადლი ამოიჩარონ იღლიაში, სოფელ-სოფელ იარონ და „სავაჭრო, სავაჭრო“ იძახონ.
— მაგასაც იქმონენ, თქვენმა მზემ, — სთქვა ელისაბედმა, — მე კი ღმერთმა ნუ შემასწროს იმ დროსა და!
— იქმონენ, თავი არ მამიკვდება, იქმონენ, — წარმოსთქვა მწუხარებით ლუარსაბმა, — ბატონო! სისხლი რომ აღარ არის? წახდა სისხლი, მოითხარა.
— მართლა რომ წახდა, — დაატანა დარეჯანმა.
— ი, მაგალითად, გუშინ ზაქარიას ცოლს რა უქნია? — წამოიძახა ენაჭარტალა ელისაბედმა, — იცით რა უქნია? — ბიჭს გაუჯავრებია...
ზაქარიას ცოლი ხომ ანჩხლია?
— მერე რა-რიგი! საშინელი! — დაჰკრა კვერი დარეჯანმა.— ბიჭს გაუჯავრებია, — დაიწყო ისევ ელისაბედმა,
— გამოსდგომია, წაუძვრია ფეხიდამ — ჩუსტი ყოფილა თუ ქოში — ქოში იქნებოდა — ამდენი უცემია, რომ დაუოსებია თურმე.
— არა, თუ ღმერთი გწამს? — ჰკითხა გაკვირვებულმა ლუარსაბმა.
— თქვენმა სიცოცხლემ! — ეს რა მესმის, თქვენი ჭირიმეთ! იქნება პატარა ბიჭსა სცემა?
— კიდეც ეგ არის, რომ არა. პატარა ბიჭს რომ სცემოს, ეგ არაფერი: აი, მეცა ვსცემ ხოლმე, — სთქვა ელისაბედმა.
— მეცა, თქვენმა მზემ, — უპასუხა დარეჯანმა, — პატარა ბიჭი და გოგო სულ ერთია.
როგორც ქალბატონმა რომ გოგოსა სცემოს, არ დაიძრახება, ისე პატარა ბიჭს რომ სცემოს, არაფერია.
— რასაკვირველია, — ჩამოართო სიტყვა ელისაბედმა, — პატარა ბიჭის ცემაზედ ვინ დაიძრახება.
ის კი ვაჟკაცი კაცი გხლებიათ, აბა ქალი რომ ვაჟკაცს შეებას, — ვერაფერია, თქვენმა მზემ.
— დიდება შენდა, ღმერთო ჩემო, — სთქვა პირჯვრის-წერით ლუარსაბმა, —
ეს რა მესმის, თქვენი ჭირიმეთ: დედაკაცმა ისე თავზედ ხელი უნდა აიღოს, რომ ვაჟკაცსა სცემოს?
ცემა არაფერია, მაგაში ბატონს ვინ დასძრახავს,
—იმისი ბატონი არა ვარ, რომ მინდა ვცემ, მინდა არა, — მაგრამ კაცმა კაცს უნდა სცემოს, დედაკაცისაგან რომ არა თქმულა!
რომ არ გაგონილა! აი, გოგო ჰყავს, გოგოს რამდენიც უნდა სცემოს, ეგ საკადრისია, კაცს კი...
ღმერთო დამიხსენ ქვეყნის ცოდვისაგან.— ეგ რა კიდევ... — უნდა დაეწყო კიდევ ელისაბედს ჭორიკანაობა, მაგრამ ამ დროს ჩაიც მოართვეს.
— სიტყვა კი არ დაივიწყოთ, ჩემო რძალო, — უთხრა დარეჯანმა, — ჩაი მიირთვით.
— მიირთვით, სულ ერთია, — უპასუხა ელისაბედმა და წამოავლო ჭიქას ხელი.
ჩაი ჩამორიგდა. ელისაბედმა მოსვა ცოტა თუ არა, ისევ დაიწყო გაწყვეტილი სიტყვა:
— იმას მოგახსენებდით: იმ წუწკს ნიკოლოზს, იცით, რა უქნია? თავის მოახლისათვის არშიყობა დაუწყია.
ერთხელ ბინდი ყოფილა, — აქ რაღაც წასჩურჩულა დარეჯანს ყურში, — ბიჭებს დაუნახავთ, ქალბატონისთვის შეუტყობინებიათ, ის საწყალი ქალიც მისულა და გულს შემოჰყრია.
აი, ბატონო!.. — მართლა? — თქვენზედ მიწა არ მენახოს! — მოაჭორა ელისაბედმა და, მითამ ნიკოლოზის ცოლზედ გულიც შესტკივა, დაუმატა:
— მე ის საწყალი ქალი მეცოდება, თორემ ნიკოლოზს თუნდა თავშიაც ქვა უხლია.
— საშინელ დროებას არ შევესწარით, თქვენი ჭირიმეთ! — მართალის გულით სთქვა ლუარსაბმა,
— სწორედ მეორედ მოსვლა მოახლოვდა: ვაჟო, ქალს — ქალობა აღარ ეტყობა, კაცს — აცობა.
ტყუილად კი არ მოგვეჩვენებიან ეს კუდიანი ვარსკვლავები, ერთი ღვთის რისხვა რამ უნდა მოვიდეს.
რომ არ გაგონილა ყურით და ენით არა თქმულა ქალისაგან ვაჟკაცის გალახვა და ქმრისაგან ეგრე აშკარად მაგისთანა ამბები!
სირცხვილი აღარ არის ეხლანდელ დროში. პირში წყალი გაგვშრობია.
— რა, ისე ჩუმად მოეხდინა მაინც იმ სულის მტერსა, კიდევ არაფერი იქნებოდა, — სთქვა დარეჯანმა.
— ჩუმად რომ მოეხდინა, ვინ რას იტყოდა? — გააწყვეტინა სიტყვა ლუარსაბმა.
— განა უწინ კი არ იყო მაგისთანა ამბები, ხორციელები არ იყვნენ თუ? მაგრამ უწინ სულ დაფარული იყო, ისე დაიჭერდნენ საქმეს — რომ ხორციელ ადამიანს არ გააგებინებდნენ,
— ბევრი მაგისთანაები მომხდარა უწინაც, მაგრამ აბა ერთი შეგიტყვიათ რამე?
სულ ისე ჩუმად და გონიერად იცოდნენ უწინ ყველაფერი, ამიტომ რომ პირში წყალი ჰქონდათ.
ეხლა, ბატონო, არაფრისა აღარ ჰრცხვენიანთ. ნამუსი აღარ არის, არა, წახდა ქვეყანა.
— სწორედ მეორედ-მოსვლის ნიშნებია, — დაუმატა დარეჯანმა.
— სწორედ. აი, ერთი კიდევ რა შევიტყე. გოგო და ბიჭი დაითხოვეთ, მოგახსენებთ, — სთქვა ელისაბედმა.
გოგო და ბიჭი დაითხოვეს. ელისაბედმა შემოავლო თვალი გარეშემოსა და ჰნახა რომ არავინ არ არის, მიჯდა ახლო.
ლუარსაბმა ყურები დააცქვიტა და ახლო მოიწივა. დარეჯანმაც ყურთან ლეჩაქი გადაკეცა, რომ კარგად გაიგოს.
ელისაბედმა დაბალ ხმით დაიწყო:
— ამ წინაზედ რომ კუდიანი ვარსკვლავი ამოვიდა, ხომ გახსოვთ?
— დიაღ, — მიუგეს ერთ-ხმით ცოლ-ქმარმა.
— იმ დღეს თურმე გველეშაპი გამოსდგომოდა მზესა, — ისიც ხომ გაიგეთ?
— დიაღ, დიაღ, გავიგეთ! — წამოიძახეს ერთად შეშინებულმა ცოლმა და ქმარმა.
— იმ კუდიან ვარსკვლავზედ და გველეშაპზედ სომხების ტერტერებს თავიანთი კარაბადინი გაუშლიათ და უთქვამთ,
რომ — აქ უფრო ხმა დაიდაბლა — თავადიშვილებს ყმები ჩამოერთმევათო.
— ვაი შენს ლუარსაბსა! — წამოიძახა ფერწასულმა ლუარსაბმა. — ეგ რა სთქვი, რა? აკი მოგახსენეთ, ბატონებო, რომ წარღვნა უნდა მოვიდეს-მეთქი.
აი, ღვთის წყრომა! სულ ჩვენისავე ცოდვებისაგან მოგვევლინა.
მამა-ჩემი ზაალ ნუ წამიწყდება, რომ წავალ, ზაქარიას ცოლსაც, ლევანსაც, ნიკოლოზსაც წიხლ-ქვეშ გავიგდებ, რომ ეს ამბავი სულ იმათი უნარია.
კიდევ ატარონ ქირაზედ ურმები!
— რაზედ გაცხარდი, შენ გეთაყვანე! — მიატანა ლუარსაბსა ცოლმა, —სომხების კარაბადინს როგორ უჯერებ!
შარშანწინ კი არა სთქვეს, რომ დედამიწა ხარის რქაზედა სდგას.
იმ ხარს ერთი რქა მოსტეხია და ქვეყანა უნდა გადაბრუნდესო, მაგრამ ტყუილი კი გამოდგა.
გარეჯელ მკითხავს ეთქო, რომ არც რქა მოსტეხია და არც არაფერიო.
— მართლა, ეგ კი აღარ მომაგონდა — სთქვა ეხლა კი დამშვიდებულმა ლუარსაბმა, — ჭორი იქნება.
აბა, გეთაყვა, მეფის ერეკლეს ნაბოძებს სომხის კარაბადინის სიტყვით ვინ წამართმევს?
თუნდ ეგ არ იყოს, რიღას თავადიშვილი ვიქნებით, თუ ყმაც არ გვეყოლება: კარაბადინი კი არა, სოლომონ ბრძნის წიგნიც რომ იყოს, არ დავიჯერებ. ან რა დასაჯერია?
— რასაკვირველია, დასაჯერი არ არის, მაგრამ გლეხობაში ეგ ხმა გავარდნილა, — ეგ ცუდია, თქვენმა მზემ, — სთქვა ელისაბედმა.
— ხმა გავარდნილა, მე ვიცი, თათქარიძობას წამართმევენ!
შარშან კი არ იძახდნენ, რომ საიქიოს ბატონები ყმებად შეიცვლებიანო, ყმები ბატონებადაო,
— ვენაცვალე ღვთის მადლს, იქაც ისე არიანო ბატონი ბატონადა, ყმა ყმადაო, როგორც აქა.
ინგლისის ხელმწიფეს ბარათი ჩამოუგდიაო ფრანგის ხელმწიფისათვის, რომ „ნუ გეშინიანო, მეცა და ჩემ დიდკაცებსაცაო აქ უფრო დიდი პატივი გვაქვსო, მინამ მანდაო.
ნუ დაიჯერებო, რასაც მანდ ყბედობენო“.
— რასაკვირველია, ეგ აგრე იქნება: ბატობ-ყმობა ღმერთს დაუწესებია და თითონვე ღმერთი რად მოშლის? ვენაცვალე ღვთის დიდებასა! — სთქვა დარეჯანმაცა.
— უფლისა უფალსა და კეისრისა კეისარსაო, სახარებაში სწერია: კეისრები ჩვენა ვართ, — დაუმატა ელისაბედმა.
— მართალი ბძანებაა, ჩემო რძალო! სახარების სიტყვას ვინ წაუვა? — მიატანა დარეჯანმა.
— არავინ, თქვენმა სიცოცხლემ! — დაამტკიცა ელისაბედმა და წამოდგა შინ წასასვლელად,
— მშვიდობით ბძანდებოდეთ!— მშვიდობით, ჩემო რძალო! ბიჭებში კი ხმა გააგდეთ, რომ ტყუილია-თქო,
— ურჩია ლუარსაბმა. — თქვენც რომ ეგრე ჰქმნათ, ცუდი არ იქნება: გლეხები არიან, მალე დაიჯერებენ ტყუილსაც და მართალსაც.
მშვიდობით, — გამოესალმა და წავიდა ელისაბედი. თან აედევნა დაჩაგრული გოგო.
— ღმერთო, რა მეჭორეა!.. რა ენაჭარტალაა!.. — უთხრა ქმარს ელისაბედზე დარეჯანმა.
— ის რა მოიგონა, თქვენი ჭირიმეთ, ყმები უნდა ჩამოგვერთოსო! — დაჰკრა კვერი ლუარსაბმა.
— შენ ხომ მაშინვე დაიჯერე!
— კარაბადინმა სთქვაო, მოდი და ნუ დაიჯერებ. ის კი, ღვთის წინაშე, არ მომაგონდა, რომ გარეჯელ მკითხავს ბევრჯერ გაუცრუებია სომხური კარაბადინი.
— გონება სადა გქონდა? — ეჰ, შე დალოცვილო! აქა მქონდა, მაგრამ ვერ მომაგონდა.
სულ რომ მაგონდებოდეს, რაც გამიგია, მეტი რაღა მინდა: სოლომონ ბრძენი ვიქნებოდი.
თუნდ ეგ არ იყოს, ქვეყანაზედ რა ვიცი რამდენი ეშმაკის მანქანებაა, ეგეც იქნება ერთი იმათგანი იყოს.
ვეჟო, ცოდვილ ქვეყანაზედ რა არ მომხდარა ჩვენის ცოდვებისაგან?
ეგეც შეიძლება, რომ მოჰხდეს,მაგრამ სიფრთხილეს თავი არ ასტკივდებაო, ნათქვამია; ხმა გავაგდოთ, რომ ტყუილია.
— რასაკვირველია, ცუდი არ იქნება, ჩვენ მაგითი რა დაგვაკლდება?
— არაფერი, შენმა მზემ, — ეხლავ დავუძახებ დათოსა და ვეტყვი. — დათო, დათო! — დაუყვირა ბატონმა.
— ბატონო! — სადღაც შორიდამ მოისმა დათოს ხმა: — ეხლავ გიახლებით.
ცოტას ხანს შემდეგ დათოც მოვიდა და ჰკითხა ბატონსა: — რას გვიბძანებთ?
— იმას, რომა, ყმები ჩამოგვერთმევაო რომ ამბობენ, ტყუილია. გესმის, თუ არა? ყველას უთხარი, რომ ტყუილია.
ხელმწიფეს მოუწერია, რომ დავარჩობ, ვინც იტყვის, რომ ეგ მართალიაო, ვინც გუნებაში მაგას გაიტარებსო. გაიგე?
— გავიგე, შენი ჭირიმე! — უპასუხა დათომა, — განა მაგას ვინა ჰფიქრობს?
აი, რაღაც გოგო-ბიჭები მიჰქარავენ, შენი ჭირიმე, იმათ ვინ დაუჯერებს.
წვრილფეხობის სიტყვა რა დასაჯერია? იყბედებენ და დაჩუმდებიან.
— ეგრე სთქვი ხოლმე სხვაგანაც, ჩემო დათო! ან რა კარგი იქნება თქვენთვის, რომ ჩვენ არა გყვანდეთ.
— შენი მტერი ყოფილა, ჩვენ ვიქნებოდით, შენი ჭირიმე!— რაც უნდა იყოს, მამასავით გპატრონობთ.
— დიაღ, შენი ჭირიმე! სწორედ მამა ბძანდებით და ჩვენ შვილები ვართ. თუ ხანდისხან გაგვიწყრებით, აგვიკლებთ, წაგვართმევთ,
— ეგ რა? სულ ჩვენის სიკეთისათვის არის ხოლმე, განა მამა შვილს არ გაუწყრება?
— ოღონდაც, რომ გაუწყრება, მაგრამ შვილი ისევ შვილია, მამა ისევ მამაა ხოლმე.
— მართალი ბძანებაა. სხვას არა აქვს მაგის გაგება, ამბობს, რომ რაც ჩემია — ჩემი უნდა იყოს, ბატონი რად უნდა გვართმევდესო.
ის კი არ იციან, რომ თუ ბატონი ართმევს რასმეს, სულ იმათისავე სიკეთისათვის ართმევს.
ხომ მოგეხსენებათ, გლეხკაცი რეგვენია.
— ოღონდაც რეგვენია, — ჩაერივა დარეჯანი, — მაშ ბატონი რისა არის, თუ არ დასტუქსავს, არ წაართმევს?
თუნდ ეგ არ იყოს: უცხო ხომ არ ართმევს, ისევ თავისივე ბატონია.
— მართალი ბძანებაა. მამაა, უცხო რად იქნება? — დაუმატა ეშმაკობით დათომა.
— დიდი და პატარაობა სად არ არის? — სთქვა ლუარსაბმა, — აი, თუნდ თითებზედ დაიხედე: ერთი დიდია, მეორე პატარა. რისთვის?
ამისთვის, რომ ღმერთს აგრე გაუჩენია, დიდი და პატარაობა ყველგან უნდა იყოს.
აბა, დაიხედე!— განა არ დამიხედნია, შენი ჭირიმე!
დიდიც არის, პატარაც, მაგრამ, დაილოცა ღვთის სამართალი, ისე გაუჩენია, რომ ერთმანეთს არ უშლიან, — სთქვა ცბიერმა დათომ.
— მაშ! ყველგან არის დიდი და პატარაცა, ეხლა როგორ იქნება, რომ ჩვენში არ იყოს. ან რა დასაჯერია? — გააგრძელა ლუარსაბმა და ვერ გაიგო კი დათოს აზრი.
— ვისაც თავში ტვინი აქვს, აკი არ იჯერებს, შენი ჭირიმე, ვინც უტვინოა — ისინი მოგახსენებენ, რომ მართალიაო.
— როგორი მართალია? — დაატანა დარეჯანმა,
— ხელმწიფისათვის ან ჩვენ რა დაგვიშავებია, რომ ყმები ჩამოგვერთოს, ან თქვენ რა შეგიმატებიათ, რომ გაგააზატონ. ეს როგორ ვერ მოიფიქრეთ?
— მითამ მოგახსენებენ, შენი ჭირიმე, ჭკვიან კაცებს დაუწერიათო, რომ ქვეყნისათვის კარგი იქნებაო. ტყუილი უნდა იყოს.
— ტყუილია, მაშ რა არის? — დაიყვირა ლუარსაბმა, — აბა, რომელი ჭკვიანი კაცი იტყოდა მაგას, თუ არ იუდას კერძო?
— აი, მეხი კი დავაყარე იმისთანა ჭკვიანსა! — მიაყარა ქოქოლა დარეჯანმა.
— თუ ეგ მართალია, გარეჯელ მკითხავს იცი რა უთქვამს? — ჰკითხა ლუარსაბმა.
— არა, შენი ჭირიმე! რა მოგახსენათ?— ისა, რომ ტყუილიაო.
— აბა, იმისთანა გულთმისანს მოდი და ნუ დაუჯერებ, — დაუმატა დარეჯანმა.
— მე ეგ ადრევე ვიცოდი, შენი ჭირიმე, რომ ტყუილია, აბა უბატონოდ რა ხეირი დაგვეყრება?
უპატრონო საყდარსაო ეშმაკები დაეპატრონებიანო, გლეხები იტყვიან ხოლმე. ჩვენც ეგრე მოგვივა.
ეხლა ამითი გვატყუებენ თავადებსაც და გლეხსაც, რომ ქვეყნისათვის კარგი იქნებაო, თორემ რა დასაჯერია?
— თუ მე არ ვიქნები, ქვეყანა თუნდ ძირიანად ამოვარდნილა, თუნდ ბოდბელისა არ იყოს — „ქვა ქვაზედაც ნუ იქნება“, — სთქვა ლუარსაბმა,
—ქვეყნისათვის კარგი იქნებაო! თუ მე და შენ არ ვიქნებით, ქვეყანა რად გვინდა? ჯანიც გავარდნია. არა, დათო?
— დიაღ, შენი ჭირიმე! სულ ტყუილია. მე ბევრისათვის მითქომს, რომ ტყუილია, და როდი მიჯერებენ.
— შენ უთხარი, რომ თითონ ბატონმა თავის პირით მიბძანა-თქო, მაშინაც არ დაიჯერებენ? — უბძანა ლუარსაბმა.
— მაშინ კი რაღა ეთქმით, შენი ჭირიმე!
— ეგრე, ჩემო დათო! ყველას უთხარი.— ბატონი ხარ, მაშ გიახლოთ? — წადი.
დათო წავიდა. ვინ იცის გულში როგორ ეცინებოდა ამ პირმოთნე ყმასა.
— არა, გული დააჯერა, რომ ტყუილია, — უთხრა დარეჯანმა, როცა დათო წავიდა.
— ჭკვიანი კაცია, დააჯერებდა, — უპასუხა ლუარსაბმა.
— ყველა-ყველა და ამაღამ ვახშმად რა გვაქვს? — ერთს საღამოს ლუარსაბმა თავის მეუღლეს ჰკითხა, როცა ქათმების შესხდომის დრომ მოაღწია.
— დარეჯან! არ გეყურება, დედაკაცო? ამაღამ რა უნდა ვჭამოთ?
— რატომ რა უნდა ვჭამოთ, გენაცვალოს დარეჯანი! ღვთის წყალობა ბევრი გვაქვს, — ანუგეშა დარეჯანმა.
— მაინც? — სადილიდამ დარჩომილი კაი ცივად ძროხა გვაქვს, კარგი ღორის სუკებია, კარგი...
კიდევ უნდა რაღაც ეთქვა, მაგრამ ღორის სუკების ხსენებაზედ აღტაცებულმა ლუარსაბმა სიტყვა გააწყვეტინა:
— უჰ, უჰ, უჰ! ეგ ღორის სუკები, შენმა მზემ, რადაც უნდა ჰღირს. სხვა? მე ამაღამ როგორღაც მადაზედა ვარ.
— ზურგიელიცა გვაქვს, ღვინოები რომ იყიდა, იმისი ფეშქაშია. ასეთია, რომ ქონი გასდის.
— უჰ ეგეც კარგია. სხვა? — ყველი, პური და კაი გული.
— არც ეგ არის ურიგო, შენმა მზემ: ჩვენისთანა ვახშამი ხელმწიფესაც არ ექნება.
გაიკეთა ჩიბუხი მადა-წახალისებულმა მებატონემ და, მინამ სანატრელს ვახშამს მოიტანდნენ, მოუთმენლად წინა და უკან პატარა ოთახში ბოლთასა სცემდა.
ხანდისხან რაღაც ფიქრში გართული უეცრად წამოიძახებდა: „ღორის სუკები? შენმა მზემ, რომ კარგია!“
ვახშამსაც, როგორც ყველაფერსა ამ წუთის-სოფელში, ბოლო მოეღებოდა.
გამაძღარი და ტახტზედ გადაგორებული ლუარსაბი ეხლა ხვალისთვის დაიწყებდა ზრუნვასა. მაშ! ოჯახის კაცი იყო.
— ესეც ვახშამი, ღვთის მადლით, გადავაგორეთ, ეხლა ხვალინდელ დღისათვისაც ვიფიქროთ.
ხვალაც ჭამა გვინდა, დალოცვილს ღმერთს ეგრე გაუჩენია კაცი. ხვალ რაღა ვჭამოთ?
— ხვალ?.. — ჩაფიქრდა დარეჯანი, ვითომც და ძნელი გამოსარკვევი საქმე მიანდვეს:
— ხვალ? დაიცა ერთი მოვიგონო... ხვალ? არტალაზედ როგორა ხარ?
— უჰ, უჰ! შენმა მზემ, კარგი რამ მოიგონე. არტალაზედ? ვაცივითა ვარ, ვაცივით, — უპასუხა მსუნაგსავით სულწასულმა თავადმა, — ბარაქალა, დარეჯან!
ერთი კარგი მსუქანი არტალა, ჩვენი თედოს მოხარშული, ნივრით, — ერთ სახელმწიფოდა ჰღირს, მე და ჩემმა ღმერთმა.
ეგ ძალიან კარგი. სხვა? მარტო ეგ რას გვეყოფა?
— ერთი კარგი ჩიხირთმა? — ჰკითხა მაცდურის ღიმილით კნეინამა.
— ჩიხირთმა?.. ჰა, ჩიხირთმა?.. არა, გეთაყვა, ბოზბაში სჯობია, — მიუგო მცირე დაფიქრების შემდეგ ლუარსაბმა.
— ეხლა მაგას დაიჟინებ. რითა სჯობია?
— ვა!.. ტყემლის მჟავით გაკეთებული ბოზბაში?.. — ისეთის ხმით წამოიძახა ლუარსაბმა, თითქო უკვირსო:
ეს ამისთანა უბრალო ჭეშმარიტება როგორ არ ესმის ამისთანა ჭკვიან დედაკაცსაო.
— შენც არ მომიკვდე, ლუარსაბ, კარგად გაკეთებულ ჩიხირთმას ბოზბაში არა სჯობდეს.
— ვა!.. — უფრო გაკვირვებით შეჰყვირა ლუარსაბმა, — ტყემლით გაკეთებულს ბოზბაშს ჩიხირთმა უნდა ამჯობინო?..
შენს ჭკვაზედ არა ხარ, დედაკაცო! ჯერ ისე ბოზბაში რა არის, რომ ტყემლით რა იყოს!..
რას ამბობ, რასა? ერთი მსუქან ბოზბაშში ამოვლებული პურის ლუკმა მთელ ქვაბჩიხირთმას მირჩევნია.
ამის შემდეგ შენ უნდა დამაჯერო, რომ ჩიხირთმა სჯობია? მაშ კაცი აღარ ვყოფილვარ, ქუდი არა მხურებია.
— შენ ერთი ახირებული კაცი ხარ: რასაც იტყვი, ხომ კაცი ვეღარ გადაგათქმევინებს?
— არ იყო რომ ცოტა წყენით არ უთხრა დარეჯანმა დაჟინებულს ლუარსაბსა.
— მაშ? კაციც მაგისთანა უნდა. ის ხომ კარგია, დღეს ერთი სთქვას, ხვალ სხვა?
— სთქვა ლუარსაბმა, შემოიყარა დოინჯი და გამარჯვებულსავით ამაყი შეხედულობა მიიღო.
დარეჯანმა იგრძნო, რომ ლუარსაბმა საბუთიანად დაიჭირა და შერცხვენილმა ბანზედ სიტყვა გადააგდო:
— მაშ შენ ბოზბაშს ამჯობინებ? — ვამჯობინებ.
— მაშ შენ პირში გემო არა გქონია, — ეხლა კი გულზედ მოსულსავით სთქვა დარეჯანმა.
ლუარსაბი აიტკიცა, მაგრამ თავი შეიკავა და არ იყო რომ მაინც ცოტა წყენით არ უპასუხა:
— შენ არა გქონია, რომ ჩიხირთმას ამჯობინებ, თორემ მე ხომ ბოზბაში მირჩევნია.
— აბა რას მიედ-მოედები? — ეხლა კი გაანჩხლდა დარეჯანი, — ბოზბაში როგორა სჯობია ჩიხირთმასა, რომ როცა ჩიხირთმა მაგონდება — პირში წყალი მომდის,
თუ მშიერიც ვარ — მაშინ უფრო, ბოზბაშზედ კი არა.
მაშ ჩიხირთმა სჯობნებია. ეხლაც დაიჟინებ?
ისეთ გულდაჯერებით და ზაფრიანად წარმოსთქვა ეს კნეინამა, რომ, ასე გგონია, უნდა ეთქვაო: „შე სულელო, ამისთანა საბუთი მაქვს და შენ კი მაინც შენსას ამბობო?“
მაგრამ არც ამის მოპირდაპირე იყო სუსტის ჭკუისა, რომ ის საბუთი უფრო ძლიერის საბუთით არ დაერღვია.
მართალია, პირველშივე ძალიან ჩაფიქრდა, მაშინვე ვერ მოახერხა, — რა ეთქვა, მერე კი — ღვთის წყალობა გქონდეთ — ყოჩაღად ლუარსაბმა იმას მიუგო.
— მაგ სიტყვებზედ სდგეხარ? — ჰკითხა ჯერ ლუარსაბმა და ფეხზედ წამოდგა.
— ვდგევარ. — მაშ კარგი: შენ ხომ ჩიხირთმა მშიერს მოგგვრის პირში ნერწყვსა, მე კი ბოზბაში — მაძღარსაცა.
აი, თუნდა ეხლა: მე ხომ ამაღამ შენზედ მეტი მიჭამია, მაგრამ რომ მაგონდება პირამდინ პურ-ჩაყრილი, ჩაჟუჟუნებული ბოზბაშით სავსე მათლაბა, თუ ზემოდამაც ერთი კარგი კანჭი აძევს!..
რას ამბობ, დედაკაცო? მე მოგიკვდე, თუ შენ გესმოდეს რამე: ბოზბაში — წვნიანების მეფეა, როგორც თართი — თევზებისა.
შენ რა იცი, დედაკაცი ხარ.
— აბა შენ კაცმა როგორ უნდა დაგიჯეროს, რომ ეგეც არ იცი: ორაგული თქმულა თევზების მეფედ და არა თართი...
აბა, სულ ეგრე სტყუი ხოლმე, — უკიჟინა ნიშნის მოგებით გახარებულმა კნეინამ, რომ ტყუილში დაიჭირა.
შერცხვა ცოტა ლუარსაბსა, მაგრამ არ შეიმცნივა და გაიზრახა, რომ პატივისათვის — რაც უნდა დაემართოს — უნდა დაამტკიცოს, რომ თართი არის მეფე.
— ეხლა მაგას დაიჟინებ. თართია-მეთქი. — ორაგულია.
— ეჰ, თართია, თავი არ მამიკვდება, არც ეხლა დაიჯერებ?
— ორაგულია, ორაგული! — დასძახა კნეინამა.
— აბა საიდამ იცი, რომ ორაგულია? — შენ საიდამღა იცი, რომ თართია?!
ამ კითხვამ გააბა ლუარსაბი მახეში. მერე რა-რიგად! ხსნა არ იყო!
ძალიან კი უნდოდა მოეგონა რამ, უნდოდა ეთქვა კიდეც, რომ „კარაბადინში“ სწერიაო, მაგრამ მოაგონდა, რომ დარეჯანი უფრო ნაკითხია და ვეღარ გაბედა.
დარეჯანი ჭკვიანი დედაკაცი იყო — როგორც იცის თითონ მკითხველმა ჰნახა რომ ლუარსაბმა პასუხი ვერ მოუხერხა, უფრო-და-უფრო დააყარა თავმოწონებით:
— მითხარ, საიდამ იცი? მაშა! რაც არ იცი, ნუ იტყვი. აბა ეხლა სთქვი: ჩიხირთმა არა სჯობია?
დარეჯანმა იფიქრა, რომ ეგრე დაჭერილი ლუარსაბი თუ გატყდება, ეხლა უნდა გატყდეს.
ამისთანა გაჭირებაში თუ დაიყოლიებს ჩიხირთმის უკეთესობაზედ, თორემ სხვა დროს ვეღარა.
ამიტომაც ეგრე უეცრად გადავიდა ისევ ჩიხირთმაზედ.
ლუარსაბი დაგვიღონდა, მკითხველო! ისე თავჩაღუნული იდგა, როგორც პატარა ბავშვი, როცა შაქრის ქურდობაში დაიჭერენ. არ იცოდა რა ექნა.
ჰგრძნობდა, რომ ცოლმა დაიჭირა, აჯობა, მაგრამ ამის კისრად აღება ეთაკილებოდა.
სხვა დროს იქნება დაეთმო, მაგრამ ეხლა, რაკი საქმე სახუმარი აღარ იყო, რაკი ჯიბრზედ შედგა, ეხლა დათმობა სათაკილო ეგონა.
მართალია, იყო წუთი, როცა ისე დამარცხებული ჰნახა თავისი თავი, რომ თითქმის დააპირა კიდეც ჩიხირთმის უკეთესობის აღიარება,
მაგრამ ამ დროს თვალ-წინ წამოუდგა მაორთქლავი მათლაბა ლავაშ-ჩაყრილის ბოზბაშისა, მოაგონდა ზემოდამაც გადახირული ბატკნის კანჭი,
ამან გაიტაცა ისევ ლუარსაბი: ამის სულს ღონე მოემატა, გული გაუმაგრდა, დაავიწყა სირცხვილიც, დამარცხებაც, გამარჯვებაც და ათქმევინა ეს ღონიერი სიტყვები:
— მე არ ვიცი, თუნდ რომ მართლა ორაგული იყოს თქმული თევზების მეფედ, მაინც კიდევ ბოზბაში სჯობია ჩიხირთმასა.
— ჩიხირთმა, ადამიანო! — ბოზბაში, დედაკაცო!
— ეჰ, წეღანდელი არ იყოს, მტყუანი ხარ და არა სტყდები, — უთხრა ყვედრებით დარეჯანმა.— შენა ხარ მტყუანი.
— დახე! შენ არა თქვი — თართიაო?
— მე ეგ არ მითქვამს — ეგ შენა თქვი, — იცრუა ლუარსაბმა და თავის სიტყვა თავის ცოლს გადააბრალა, — მე ორაგული ვთქვი.
— დახე, დახე, თქვენი ჭირიმეთ!.. ეს რა მოიგონა! — წამოიძახა ეხლა კი სწორედ გულზედ-მოსულმა დარეჯანმა.
— ამდენი იყვირე, რამდენიც გინდოდეს! — დაბალ ხმით უთხრა ლუარსაბმა და წავიდა, რომ გარეთ გავიდეს.
კარებში რომ მივიდა, ერთი კიდევა სთქვა:
— მე ორაგული ვთქვი. — თქმა ამისა და იმისი გარეთ გასვლა ერთი იყო.
— მტყუანს?.. — მისძახა გაკაპასებულმა, ამ უსირცხვილობისაგან მოთმინებიდამ გამოსულმა ცოლმა, — გაუწყრეს წმინდი-გიორგის მადლი და ნეკრესის ღვთისმშობლისა!
ლუარსაბმა ყური არ ათხოვა, თუ ვერ გაიგონა — არ ვიცი, ეს კი ვიცი, რომ ამ წყევლამ დარეჯანს მშვიდობიანად ჩაუარა.
ხშირად შუაღამემდინ ცოლ-ქმარნი გაცხარებულნი და გაჭარხლებულნი ამისთანა ღრმა აზრებს ამტკიცებდნენ:
„დღეს რა ვჭამოთ“, — იტყოდნენ დილით. „ხვალ რა ვჭამოთ“, — იტყოდნენ საღამოზედ.
ეს იყო იმათისულის საზრდო, ეს იყო იმათი გონების ვარჯიში, ეს იყო იმათი აზრის აღებ- მიცემა.
რა იცოდნენ ამათ, რომ თავისის ქცევით, თავისის ცხოვრებით არისხებდნენ ღმერთსა, რომელსაც თავისი სული ამათთვის შთაუბერია.
— ვაჟო! მე ვარისხებ ღმერთსაო? — გეტყოდათ გაოცებით ლუარსაბი:
— წირვა-ლოცვას მე არ ვაკლდები, კაცი მე არ მამიკლავს და კაცისათვის მე არ მამიპარავს, — რაზედ ვარისხებ ღმერთსა?
მართალი ხარ, ჩემო ლუარსაბ, შენ კაცი არ მოგიკლავს, კაცისთვის არ მოგიპარავს, ერთის სიტყვით — რაც არ უნდა გექნა, არ გიქნია — ესეც კარგია: უარარაობას ეგა სჯობია.
მაგრამ ეხლა ეს უნდა გკითხო: რაც უნდა გექნა, ის კი გიქნია?
— დიაღ, — მეტყვი შენ, — მისვამს და მიჭამია, არც ერთი დღე მშიერი არა ვყოფილვარ.
მითამ პასუხი ეგ არის? წირვა-ლოცვას არ ვაკლდებიო რა გამოვიდა?
იქ ყოველთვის გსმენია ჩვენთვის ჯვარცმულის ქრისტეს სიტყვა: „ვითა მამა ზეცისა იყავ შენ სრულიო“.
აბა, ან ერთს წამს შენს სიცოცხლეში მაგისთვის სცდილხარ?
არა, შენ მაგისათვის არა სცხოვრობ:
შენ სცხოვრობ — რომ სვა და სჭამო, და არა იმისთვის სჭამ და სვამ — რომ იცხოვრო, ესე იგი ეცადო — რომ ვითა მამა ზეცის იყო შენც სრული.
ოცი წელიწადია თურმე, რაც ლუარსაბი და დარეჯანი ერთს უღელში შებმულან და ერთს ბედის კალთას ქვეშ ამოფარებულან.
საოცარი ამბავია ამათი ჯვარისწერა.
ჯერ ლუარსაბი თავის ძმასთან — დავითთან —გაუყრელი იყო, როცა ოცი წლისა შესრულდა და მოინდომა ცოლის შერთვა.
ძალიან მოინდომა, მაგრამ არ იცოდა ვისი ქალი შეერთო; მდიდარიც უნდოდა, კაი გვარის-შვილიც და მზეთუნახავიცა.
ამაების მექონი ქალი ჩვენში ძვირია.
ლუარსაბს ჯერ კი თვალი ეჭირა — იქნება შემხვდესო, და, რომ ვერსად ვერა ჰპოვა, გაიზრახა გულში — შეიკეროს პტყელის ბუზმენტებით ჩოხა,
ბუზმენტებითვე მორთული განიერი მაუდის შალვარი, ერთი ოციოდ თუმანს თავი მოუყაროს და ჩავიდეს ქალაქში იმ ფიქრით,
რომ ერთი-ორიოდჯერ ქუჩა-ქუჩა გავაჭენებ დროშკასაო, იქნება ერთი მდიდარი, კაი გვარის და ოჯახის შვილი ქალი ბადეს მოხვდესო,
თუ არა და სომხის ქალები ხომ იქ არიან, ათასს თუმანს წამოვიღებო.
ბოლოს შეიტყო, რომ შორს წასვლა საჭირო არ არის;
თავად გძელაძეს, დიაღ პატიოსანის გვარის და კაი ოჯახის შვილს, ერთი მზეთუნახავი ქალი უზის გასათხოვარი და ზედ ზურგზედ ორასი თუმანი თეთრი ნაღდად აკერია.
აუფორთხალდა ლუარსაბს გული, გაუჯდა გვერდებში და დღე-მუდამ საამურად უღიტინებდა, მაგრამ არ იცოდა — როგორ მოეხდინა საქმე.
უშველა ღმერთმა და ერთს დღეს მაჭანკალიც გაუტყვრა.
მაჭანკალი, გძელაძისაგან მოგზავნილი, გახლდათ ერთი მოხუცებული, დარბაისელი, ღარიბი და ქვრივი დედაკაცი,
რომელიც მას აქეთ, რაც ქმარი მოჰკდომოდა, ამ პატიოსანის ხელობით თავს ირჩენდა.
ამას „სუტ-კნეინას“ ეძახოდნენ, იმიტომ რომ ამისი უბედური ქმარი მთელ სიცოცხლეში კნიაზობას ეძებდა და ვერ დაიმტკიცა.
ჩვენც ეგრე დავუძახოთ. დიდი ენამეტყველობის სახელი ჰქონდა გავარდნილი თავადიშვილებში ამ სუტ-კნეინასა.
ამისთანა გამოცდილი შუამავალი თურმე ორიც არ დადიოდა დედამიწის ზურგზედა.
ამიტომაც ბლომად იღებდა ფეხის-ქირასა, მაგრამ ეს იყო კარგი, რომ რაკი იკისრებდა საქმეს, ბოლოსაც მოუღებდა.
აი, გძელაძესაც ეს ამოერჩივა, ხუთი თუმანი ბე მიეცა და თხუთმეტსაც დაჰპირებოდა, როცა საქმეს გაარიგებს.
თუმცა გძელაძემ გამოგზავნა ლუარსაბთან, მაგრამ გამოცდილმა სუტ-კნეინამ ისე აჩვენა თავი, რომ მითამ ჩემ თავად მოვედიო, რომ ლუარსაბსაც დაავალოს და დასცინცლოს რამე.
ეს მოჰხდა ერთის აზნაურიშვილის სახლში, რომელმაც ჯვარი დაიწერა და ქორწილში სხვათა შორის ლუარსაბიც დაჰპატიჟა.
ის სუტ-კნეინა ამ აზნაურიშვილის მამიდა იყო.
ქორწილის მეორე დღეს, სადილის შემდეგ, ჩვენი ლუარსაბი შექეიფიანებული წავიდა და ფანჩატურში დაწვა.
მზე დაწურვაზედ იყო, როცა ვიღაცამ ხელი ჰკრა და გააღვიძა.
ლუარსაბმა გააჭყიტა თვალები და დაინახა ერთი პატიოსანი ხნიერი დედაკაცი. წამოხტა მაშინვე ფეხზედ.
— დაბძანდით, შენი ჭირიმე, მოისვენეთ, — უთხრა სუტ-კნეინამა,
— უკაცრავოდა ვარ, მოსვენება დაგიფრთხეთ, მაგრამ დედითქვენის მეგობრობა და ხათრიჯამი რომ მაგონდება, ის პატივი და სიყვარული, თქვენზედაც გული შემტკივა...
აი ამოდენა (დაბლა ხელით აჩვენა) ხელში მჭერიხართ, მითამაშებიხართ.
დედა-თქვენი და მე დიდი მეგობრები ვიყავით, უერთი-ერთმანეთოდ ვერ გაგვეძლო, დიდი სიყვარული გვქონდა ერთმანეთისა: დები რად იქნებიან ისე, როგორც ჩვენ ვიყავით.
დედა-თქვენი ხომ არ გახსოვთ?
— არა, მე მაშინ ორის წლისა ძლივა ვყოფილვარ, — მიუგო ლუარსაბმა, რომელმაც არ იცოდა ჯერ, რა ამბავია და ან რა უნდა ამ კნეინასა.
— რასაკვირველია, არ გეხსომებათ. ის უბედური ღმერთს რომ თავის უმანკო სულს აბარებდა,
— იმის დამკარგავი მე ცოცხალი რაღადა ვარ, ეჰ, მადლობა ღმერთს, იმის ნებას ვინ წაუვა, — რომ უმანკო სულს აბარებდა, მე მაშინ ფეხთით ვეჯექი.
ყველანი დაითხოვა ჩემ-გარდა. მამა თქვენი, მგონია, მაშინ მიცვალებული იყო.
— არა, ჯერ მასუკან თუნდ ექვსი წელიწადი იცოცხლა, — მიუგო ისევ ლუარსაბმა.
— მართლა, მართლა, რამ დამავიწყა? — სთქვა სუტ-კნეინამა, მითამ-და მართლა დაავიწყდა, — აი, სიბერე რა არის, ხსოვნამ მიღალატა, დიაღ, ცოცხალი ბძანდებოდა.
დახე ჩემს გონებას! თავის პირით არ მიბძანა:
„დაო, ხორეშან! ვიცი, რა სიყვარული გაქვთ შენ და ჩემ ცოლსა, წადი, ფეხთით დაუჯექ, იამება, შენ რომ გნახავს ისე ჩემი ნახვაც არ იამება“.
მამა-თქვენი დარბაისელი კაცი იყო, დიდი პატიოსანი, სახელოვანი და ყველასაგან პატივცემული.
დიდი შიში-კრძალვა ჰქონდათ იმისი, განა მარტო საქრისტიანოში, სალეკოშიაც;
დაღისტნამდინ იმისი სახელი გავარდნილი იყო, რუსებისაგანაც დიდი პატივი ჰქონდა.
აბა თქვენ რა გეხსომებათ, პატარა იყავით. ჰო, რას მოგახსენებდით?.. — ჰკითხა ლუარსაბსა.
— რომ მამი-ჩემის სახელი დაღისტნამდინ გავარდნილი იყო, რომ რუსებისაგანაც დიდი პატივი ჰქონია, — უპასუხა ლუარსაბმა.
— არა, ეგ ხომ ვიცი. რაზედ დავიწყე, ის დამავიწყდა, ვეღარ მომიგონებია.
აი, ბატონო, სიბერე ეს გახლავთ: წუთის წინად რას ვლაპარაკობდი, არ მახსოვს, მამა-თქვენის სიკვდილი — ოცის წლის ამბავი — რომ არ მახსოვდეს, რა საკვირველია.
— თორმეტის წლის ამბავი გახლავთ, — გაუსწორა ლუარსაბმა
— თუნდ თორმეტისა, მაინც საკვირველი არ არის. რაზედ დავიწყე ლაპარაკი?.. — ჩაფიქრდა სუტ-კნეინა, მითამ-და არ იცოდა, რაზედ დაიწყო.
იცოდა, ძალიან კარგად იცოდა, მაგრამ ჰფიქრობდა, ისე როგორ მოახერხოს, რომ ლუარსაბმა ტყუილში ვეღარ დაიჭიროს, როგორც მამის სიკვდილში დაიჭირა.
ლუარსაბი გაშტერებული იდგა და სულ არ ესმოდა, რა განზრახვით მოსულა ამასთან კნეინა და რა განზრახვით ჰლაპარაკობს.
— ჰო, მართლა! — წამოიძახა სუტ-კნეინამა, ფიქრის შემდეგ, — იმას მოგახსენებდით:
ცხონებული დედა-თქვენი რომ უმანკო სულს უფალს აბარებდა, ყველანი დაითხოვა, ჩემ-გარდა, და, როცა მარტოკანი დავრჩით, მიბძანა თავის სირინოზის ხმითა:
„მე, ჩემო გულითადო მეგობარო ხორეშან, დიდის ხნის სიცოცხლე აღარა მაქვს. ვიცი, რომ ჩემი სიყვარული დიდი გაქვს.
აი, ეს შენ და ეს ჩემი ობლები, შენ იყავ ამათი დედა“.
ეს რომ ბძანა, — ვუი უბედურების მნახველს! — გული ამოუჯდა.
მეც ღაპა-ღუპით წამომივიდა ცრემლები, ბევრი ვიტირეთ.
მერე ხომ განუტევა კიდეც ის ანგელოზის სული. მე,
როგორც თავზარდაცემული, ისე გიჟსავით დავრბოდი, თურმე ეგონათ — ვერ ავიტან მწუხარებას და ჭკვიდამ შევცდები.
დიდი სიყვარული გვქონდა, ესე ვიყავით, თითქო ერთი ხორცი გვაქვსო და ერთი სული.
დედა-თქვენიც ასეთი დედაკაცი ბძანდებოდა, —დაუმკვიდროს ღმერთმა სასუფეველი, — ასეთი დედაკაცი ბძანდებოდა, რომ ყველას ხატსავით უნდა ელოცნა.
ასეთი რამ იყო! სადღა არიან ეხლა იმისთანები! ჩვენც ვიტყვით, დედაკაცები ვართო...
მესამეს დღეს ქრისტიანულის წესით მივაბარეთ მიწასა იმისი ნათელი გვამი.
დიდი სამღვდელო იყო მოპატიჟებული.
მოგახსენებენ, მამა-თქვენს გვამის გასაპატიოსნებლად არქიელიც უნდა მოეწვივა, მაგრამ დროშკის ცხენები ვერ ეშოვნათ, რომ გაეგზავნათ.
თქვენ ერთი ბეწო ობლები დარჩით, თქვენ და დავით პატარები იყავით, თქვენ მაშინვე შემიყვარდით, თქვენკენ მაშინვე გული უფრო მამიწევდა.
არ ვიცი რად, — დათიკოც ხომ იმისი ნაშობი იყო, მაგრამ თქვენ ჩემთვის სხვა იყავით.
მე თქვენ ხომ არ გეხსომებით? — არა, არ მახსოვხართ.
— აბა, რასაკვირველია, არ გეხსომები, შენ სამის წლისა იქნებოდი, როცა მე ქმარი მომიკვდა, — ვაი იმის დამკარგავს!
— მას აქეთ შინიდამა ფეხი არ გამომიდგამს, — ვარ ესე უნუგეშო, უპატრონო, ქვრივ-ოხერი.
სიხარული ჩემთვის სიხარული აღარ არის, ქვეყანა ჩემთვის სულ შავებშია ჩაცმული.
მაპატივეთ კადნიერება, იქნება თავი მოგაწყინეთ.
რა ვქნა? ბედისაგან დამწვარ-დადაგული ვარ, დარდები მეშლება ხოლმე.
რაღა გავაგრძელო, მოკლე სიტყვა სჯობია. თქვენ სამის წლისა იქნებოდით, რომ ქმარიდავკარგე.
მოგშორდით და მას აქეთ აღარ მინახვიხართ, მაგრამ გულით ისევ თქვენთან ვიყავი;
ვისაც კი თქვენებურს შევხვდებოდი, თქვენს ამბავს ვკითხავდი, ერთ ღამეს — აი, ეს სამი თვეც არ იქნება — დამეძინა.
ვნახოთ, ღრმა ძილში რომ ვარ — ერთი მშვენიერი ანგელოზი, შუქმოფენილი, განწმენდილი და გასპეტაკებული თვალ-წინ გამომეცხადა.
სიზმარს მოგახსენებთ, მაგრამ ასეთი სიზმარი იყო, რომ აქამდინ ცხადი მგონია.
— „ხორეშან!— მიბძანა სულმა ცხოველმა, — მე შენის გულითადის მეგობრის სული ვარ, განწმენდილი და გასპეტაკებული“.
მაშინვე მუხლებზედ მოვეხვიე დედი-თქვენის სულსა, დედა-თქვენი ბძანდებოდა.
— „მუხლებზედ ნუ მეხვევი, — მიბძანა ხელახლად, — მე შენგან გული მტკივა:
რად დაანებე თავი ჩემს დავითს და ლუარსაბსა? დავითი კიდევ არაფერი, იმან ცოლი იშოვა და დაბინავდა, ლუარსაბს რატომ არ ჰპატრონობ?“
სამი ღამე ერთი-ერთმანეთზედ მომევლინებოდა და სულ იმას მეტყოდა ხოლმე.
ეგრე გახლდათ, თქვენი დაუტირებელი არ მოვკვდე!
თუნდ ეგ არ ყოფილიყო, მე — როგორც მოგახსენეთ — უფლისა წინაშე აღთქმა მივეც, რომ დედობა გაგიწივო, და, აი, დღეს მოვიდა ის დღე.
თქვენ ყმაწვილი კაცი ბძანდებით. მე, რა წამსაც დაგინახეთ, მაშინვე მივხვდი, რასაც გაუგიჟებია ის საწყალი ქალი.
ღმერთმა შეარცხვინოს შენს მხარ-ბეჭთან ყარამანის მხარ-ბეჭი და სიტურფე ტარიელისა, გონიერება გარდანქეშანისა.
თვალი მოგკარით თუ არა, მაშინვე მივხვდი, რასაც აუნთია ცეცხლი იმ უბედურის ქალის გულშია.
უბედურს ვამბობ იმიტომ, რომ იქნება თქვენ იმაზედ არც კი ჰფიქრობთ, ის კი იქა ჰდნება.
ლუარსაბს იამა, ისე უნებლიეთ ქუდი უფრო ჩაიტეხა, კისერი მოიღერა, წვრილ, ახალ აშლილ ულვაშებს ხელი გადუსო, წელში გასწორდა და მხარ-ბეჭი მოიმარჯვა.
ისე იამა, რომ პირველ ხანში ვერ მოახერხა სიტყვის თქმაცა.
ჯერ არ იცოდა, რასაკვირველია, ის ქალი ვინ იყო, მაგრამ მაინც იამა.
— არც ქალია ურიგო, — დაიწყო ისევ სუტ-კნეინამა, — როგორი ყარამანიც შენ ხარ, იმისთანა სალბიხურამან ის არის.
სწორედ ტარიელ და ნესტანდარეჯანი იქნებით, ორივე ერთად რომ შეგყაროთ.
არც გვარი და შთამომავლობა აქვს ცუდი. მუხრან-ბატონთან ერთ ფურცელზედ არისიმათი გვარიც ჩაწერილი.
კაი ქალი, კაი გვარიშვილი, კაი ოჯახი, სახელგანთქმული ნათესაობა — ბიძა ერთი მაიორი ჰყავს, მეორე დიანბეგია თათრებში, ფულიც აქვს ნაღდად, მეტი რა გინდა?
მერე დედი-შენის სურვილიც არის. ის ანგელოზი წუხელიც მომევლინა და მითხრა: „ეგ უთუოდ მოახდინეო!“
— ფული რაერთი აქვს? — ჰკითხა ლუარსაბმა.
— ორასი თუმანი ექნება? — ნაღდად?
— სულ ბაჯაღლო ოქრო; შინა აქვს, პარკში შეკრული.
— გძელაძიანთ ქალი ხომ არ არის? — თქვენ ვინ გითხრათ? — მე ვიცი.
— მაინც? — ვიცი, ის არის. განა მე კი გულში არა მქონდა იმ ქალის სახე, — მორცხობით ჩაიღიმილა ამ სიტყვაზედ ლუარსაბმა.
— საიდამ? გინახავს თუ?— თვალითაც არ მინახავს, მაგრამ ისე ვიცი.
— მაშ ნებას დამრთავთ თქვენ მაგიერ ვილაპარაკო? რა-რიგად გაუხარდება ქალსა!
— თორემ მამას კი არა, — სთქვა სუტ-კნეინის ქებით გაზვიადებულმა ლუარსაბმა.
— არ გაუხარდება, თქვენმა მზემ! — გაუძნელა ძალად საქმე სუტ-კნეინამ.
— მაშ იმისგან არა ხართ მოგზავნილი?
— რას ბძანებთ? იმისაგან რომ ვიყო, საქმე გათავდებოდა, რაკი თქვენი ნებაც არის. ის არის, რომ თითონ მამა დიდს უარზედ სდგას.
— უარზე სდგასო!.. — წამოიძახა გულნატკენმა ლუარსაბმა, — რაში მიწუნებს მითამ? გვარი იმაზედ ცუდი არა მაქვს და ოჯახი მითამ რაო?
— ეხლა, ხომ მოგეხსენებათ, რიხიანი კაცია. — მაშ არა იქს, რაღა?
— როგორ არა იქს, მაგრამ დიდი ცდა და ხერხიანობა კი უნდა.
— აშ შეიძლება დავიყოლიოთ?— ვინ იცის? ეგ ხერხზედ ჰკიდია, მაგრამ მაინც კიდევ ღმერთმა იცის, ჯიუტი კაცია.
— ერხი კიდევ თქვენი საქმეა. — მართალია, მაგრამ მარტო ჩემი ხერხი რასა იქს?
— სხვა რა უნდა? რაც შემეძლება, ჩემ კისერზედ იყოს. მადლის გადახდა ჩვენც ვიცით.
— უი, შენ გეთაყვანე, შენა! მაგას ვინ მოგახსენებს?
გულუხვობაში თქვენი გვარი დიდი ხანია განთქმულია, განა არ ვიცი, თუნდ ეგ არ იყოს, დედიშენის შვილს მე უნდა გამოგართო რამე, მაშინ შემერგება ლუკმა?
არა, გეთაყვა, მე მაგას არ ვიქ, — ეგ შენ იცი.
მაგრამ... მაგარი ეს არის, რომ „ქრთამი ჯოჯოხეთს ანათებსო“, ერთი ოციოდ თუმანი მოგინდება, რომ იმისი მახლობლები შემოვისყიდოთ.
ერთი კაცია იქ, იმისი სიტყვა გძელაძიანთ მოსესათვის ბეჭედია, ფირმანია სწორედ. იმას უნდა ხახა დავულბოთ.
— ეხლა სად ვიშოვო მე ოცი თუმანი? — უთხრა ცხვირ-პირ-ჩამოშვებულმა და დაღონებულმა ლუარსაბმა.
— მაგაზედ ნუ შესწუხდები: შენ თამასუქი მამეც და ფულს მე გიშოვი.
— ბატონი ხარ. აი, თუნდ ეხლავ, — წაატანა სიტყვა გახარებულმა ლუარსაბმა.სუტ-კნეინამ, რომ ჰნახა ესე ადვილად ლუარსაბის დაყოლება, იფიქრა:
სულელი ყოფილა, რატომ ბლომად არ ვუთხარიო და, რომ გაასწოროს შეცდომა, ეს მოიგონა:
— ეს კი უნდა იცოდე, ჩემო შვილო, რომ დიდს სარგებელს გამოგართმევენ.
— დიდსა? მაინც რამდენს? — თუმანზედ შვიდ შაურს.
— რა ვუყოთ, მივცემ. „როგორც გიჭირდეს, ისე გიღირდესო“, — ნათქვამია...
— მაშ ყური დამიგდე: შენ ჯერ უარზედ დადეგ, ვინც რა უნდა გითხრას, ფეხი მაგრა დააჭირე, იქნება იმ ქოფაკს, როცა დაყაბულდება, ჭახრაკი მოვუჭიროთ, მეტი დავსტყუოთ, გესმის?
მე სულ შენთვის ვამბობ, თორემ მე რა მერგება. ხომ გესმის?
— ესმის, როგორ არ მესმის! ფეხი უნდა დავაჭირო.
— მაშ ეხლა მე ვიცი, ხვალ დილაზედ თამასუქს მოვამზადებინებ, შენც ხელი მოაწერე და მერე მე ვიცი.
— თამასუქი წინ მოგცე? — მაშ, ქა!.. ფულს ისე ვინ განდობს? მე რომ მქონდეს, არ დაგიჭერ, ხომ იცი.
დედი-შენის შვილს როგორ დავუჭერ, მაგრამ მე, ქვრივ-ოხერს, ვინ მომაბადა, სომეხს უნდა გამოვართო.
აბა სომეხი, ხომ იცი, რა ურიაა.— ვიცი, ვიცი.
— მერე, როცა გავარიგებ, მეც ერთი ქვრივ-ოხერი ვარ...
ერთი-ორჯერ პურს მაინც მაჭმევ, — შეაბრალა თავი სუტ-კნეინამა, — შენი გვარი დარდიმანდობაში და პურ-მარილობაში განთქმულია.
ლუარსაბს იამებოდა ხოლმე, როცა ეგრე იხსენიებდნენ იმის გვარს, ოღონდ ეს გეთქვა და ჩოხას გაიხდიდა და შენ ჩაგაცმევდა.
— ერთი ეს მითხარ, ქალი როგორია? ყველა-ყველა და ეს კი დაგვავიწყდა, — მოიგონა ბოლოს ლუარსაბმა.
— წიგნში და ხელსაქმეში კარგად გაწურთვნილია, მეტი რა გინდა, — უპასუხა იმანაც.
— წიგნი რად მინდა? რა, ბრძნად ხომ არ დავსომ!.. შენ ერთი ეს მითხარ, მადლიანი სახე აქვს? ფერზედ როგორ არის?
— მაგას ნუღარ მკითხავ, კალმით ნახატია.
— მაშ რაღა, ფეხი დავაჭირო? — ჰკითხა ლუარსაბმა, რომელსაც სუტ-კნეინის უკანასკნელ სიტყვებზედ სიხარულმა და წადილმა ტანში მეტად საამურად გაურბინა.
— დიაღ, ფეხი დააჭირე. ამას შენთვის ვამბობ, რადგანაც ჩემს დაზედ უკეთესის შვილი ხარ, თორემ — თითონ შენ იცი — მე გამორჩენა არა მაქვს-რა.
ჩემის სულის საცხონებლად მინდა მოვახდინო ეს საქმე, თორემ მოსე გძელაძე მე არას მამცემს.
ნეტავი დავიყოლიო და დედი-შენის შვილის ბედნიერება მოვახდინო და გამორჩენას ვინ იკითხავს!
— ჩემ კისერზედ იყოს ეგა. ლამაზია? — ჰკითხა ღიმილით კიდევ ლუარსაბმა.
— გითხარ — კალმით ნახატია-მეთქი. — ორასი თუმანიცა აქვს?
— იქნება მეტიც. — ეგ მე და შენზედ ჰკიდია.
— იქნება მეტიცო!.. ჰა, თქვენ რას იტყვით, ცუდი არ იქნება, — ისე სთქვა ლუარსაბმა, თითქო რჩევას ეხლა აპირებსო.
— შენ როგორღაც გულში ჯერ არ გადაგიწყვეტნია, როგორც ვხედავ,
— დაატანა ცბიერმა სუტ-კნეინამ, რომ გამოათქმევინოს, გულში კარგად გაუჯდა თუ არა; თუ გაუჯდა, კიდევ დასტყუოს რამე.
— ეჰ, რას ბძანებ?  — როგორ რას ვბძანებ? თუ გულში არა გაქვს, ნუ შემარცხვენ, ეხლავ თავი დამანებებინე.
— თავი როგორ დაგანებებინო, რომ იმ ქალის სიყვარული გულში ნაღვერდალსავით ჩამიგდე. აბა, როგორ დავანებო თავი? მითამ რაში დავიწუნებ?
— მაშ გავათავეთ? — გავათავეთ.
— უი, შენ გენაცვალოს ჩემი თავი! ძლივს დედი-შენის მოვალეობას და უფლისა წინაშე აღთქმას არ შევასრულებ, თუ მოსე გძელაძე ძალიან არ გაგვიჯიუტდა!
— ის კაცი რომ სთქვი, მოიყიდე, მეც აქ ფეხს დავაჭერ.
— ნეტავი იმის მეტი ქრთამი არ დაგვეხარჯოს! იქნება სხვასაც მოუნდეს. — შუაზედ გაუყავ ოცი თუმანი.
— უი ჩემ თვალებს! ქა, როგორ იქნება?
უბრალო კაცის შვილები ხომ არ არიან, ათ-ათ თუმანში ხელი გაისვარონ, თავადიშვილები არიან, სახელგანთქმულები, იმათი მოსყიდვა ადვილი არ არის.
აი, როგორ გეტყობა, რომ ჯერ ყმაწვილი ხარ.
— ოცის წლისა ჯერ სრული არა ვარ, — იტყუა ლუარსაბმა, სრული იყო.— ისიც ჩვიდმეტის წლისა იქნება.
სწორედ გვრიტები იქნებით. უი, ნეტავი კი იმ ბედნიერ დღეს შევესწრა, რომ თქვენ ერთად მხარი-მხარ მსხდომნი გნახოთ და! ბევრი არ შემოგნატრებენ!
— მაშ ერთი აუჩქარე, თუ მართლა ეგრეა, თუ ღმერთი გწამს, — შეეხვეწა მოუთმენელი ლუარსაბი.
— ნეტავი ჩემს აჩქარებაზედ იყოს დამოკიდებული და მალე მტერი მოგიკვდეს, მალე მე მაგას ბოლო მოვუღო, მაგრამ ის წყეული მამაა საქმე.
ღმერთი მოწყალეა, ნუ გეშინიან.
ეგრე გათავდა პირველი მოციქულობა სახელოვანის მოციქულისა.
ლუარსაბს ამ დღის აქეთ, ცხადივ თუ სიზმრად, სულ ის კალმით ნახატი ქალი აგონდებოდა და ორას-თუმნიანი პარკი.
საღერღელი მეტად აეშალა, სურვილმა მეტად აადუღა, ასე რომ, როცა მოიგონებდა, ერთს ლაზათიანად გაიზმორებდა და ამას იტყოდა მსუნაგსავით ტუჩის ლოკვითა:
„კალმით ნახატი ქალი, ორასი თუმანი ბაჯაღლო ოქრო და იქნება მეტიცო...
ჰა! რას იტყვი ლუარსაბ, ურიგო არ იქნება, განა? ამაზედ არის ნათქვამი: „ბედი მომეცი და სანახვეზედ გადამაგდეო!“
თუმცა სუტ-კნეინამ თავის ანგარიშების გამო საქმე ცოტად გააგრძელა, მაგრამ მალე უნდა გათავებულიყო, რადგანაც ორივეს მხრივ ნების დართვა იყო.
სუტ-კნეინის ანგარიშების გარდა, ერთი სხვა ხიფათიც მოსდევდა ამ საქმეს:
ქალი — პირველი, რომ ოცის წლისა იყო და ამბობდნენ ოც-და-ერთისაცააო — ეგ არაფერი, ამაში შეიძლებოდა კიდევ ხერხიანად მოეტყუებინათ,
ცხენი ხომ არ იყო — კბილებზედ შეეტყოთ, მაგრამ ჭირი ის იყო, რომ მეტად მახინჯი გახლდათ.
აბა, აქ როგორ მოატყუებ? თვალებს ხომ არ აუბამ?
მართალია, შეიძლებოდა, პირველში სხვა ეჩვენებინათ, მერე, რაკი ჯვარის დასაწერად მოვიდოდა, ძალად გადასწერდნენ ჯვარსა,მაგრამ სუტ-კნეინას ეშინოდა:
მერე ხომ თმით მათრევენო. თმით თრევაკიდევ არაფერი, რომ კარგად გამორჩენა შეიძლებოდეს, ოცი თუმანი აბა რა ფულია!
მართალია, ლუარსაბსაც ჩამოართო ბარათი, მაგრამ, რაკი ამისთანა მახეში გააბამდა საწყალსა, მერე როგორღა მივიდოდა ფულის გამოსართმევად?
ხომ უზიარებლად დაარჩობდა. ეჩივლა და ბარათი დიანბეგთან წარედგინა, რა გამოვიდოდა?
ლუარსაბი გააბათილებინებდა, თუ არა და ნახევარს დიანბეგი წაიღებდა.
მაგ ნახევარს ჯანი გავარდეს, ოღონდ საქმე არ გამოაშკარავდეს, — მაშინ რა ეშველებოდა სუტ-კნეინასა?
ხომ ციხეში დაიჭერდნენ. „არა,— იფიქრა კნეინამა, — ეს ბარათი კიდევ აქა მქონდეს:
როცა დრო მოვა, შევუთვლი, თუ მომცა, ხომ რა კარგი, თუ არა და ჯანი იმასაც გავარდეს, — ერთის სიტყვით ეს ბარათი ან ჰო არის, ან არა.
საჰო-არაოდ საქმე რად გავიხადო.
სიფრთხილეს თავი არ ასტკივა: ისევ ისა სჯობია, მოსე გძელაძეს ათიოდ თუმანი ნაღდი — აი ეგ მიყვარს!
— მოვამატებინო და გავბედო ლუარსაბის მოტყუება, თორემ იქ ჩივილი, ერთი დავიდარაბა ასტყდება, იქნება საქმეც გამოაშკარავდეს, ამას იქნება კიდევ სხვა საქმეებიც ზედ შემიკეცონ,
— ერთი ხათაბალა რამ გამოვა... რადა? არა, ეგ ჩემი საქმე არ არის: მე მიყვარს „ჩისტად“ საქმის დაჭერა.
ეგრე მომართული იყო სუტ-კნეინა, როცა გძელაძიანთ სოფელში შევიდა ამისი ურემი, მითამ-და ერთ რაღაც ძველ საყდარში ღამის სათევად მოვიდა.
მეორე დილას თითონ მოსე გძელაძე მოიჭრა და სუტ-კნეინა თავის სახლში შეიპატიჟა. დაიწყეს ლაპარაკი.
— აბა, ჩემო ღვიძლ დაზედ უფრო უკეთესო დაო! ქალია თუ ვაჟი? — ჰკითხა მოსე გძელაძემ.
— ვაი, რომ ქალია, — უპასუხა შეწუხებულსავით სუტ-კნეინამ.
— როგორ? არ ირთავს? — არა.— მაინც რას ამბობს?
— ქალი არ მოსწონს — ნუ გეწყინებათ კი — მახინჯი არისო.
— ვაი შენს მოსეს! განა უნახავს სადმე? — არა, არსად არ უნახავს, მაგრამ შეუტყვია.
— თუ არ უნახავს, მაშ კიდევ შეიძლება საქმე დავატრიალოთ. — აბა როგორ?
— თუ შენ შემეწევი, ჩემო დაო, და ჩემს პურ-მარილს არ დაივიწყებ, საქმეს დამში მოვიყვანთ.
— აბა, გეთაყვა, მე რაღა თხოვნა მინდა, ხომ იცი ჩემს თავს შენის სამსახურისათვის არ დავზოგავ.
— მაშ თუ ეგრეა, დამაცა.
ადგა მოსე, გავიდა გარეთ და პატარა ხანს შემდეგ შემოიყვანა ერთი მშვენიერი, მოხდენილი ახალგაზრდა გოგო.
დააყენა სუტ-კნეინის წინ, ხან აქეთ შემოატრიალა, ხან იქით, მერე უბძანა, რომ გარეთ გავიდეს.
გამოცდილი სუტ-კნეინა მიხვდა, რასაც მოასწავებდა ეს ამბავი, მაგრამ თავი მოიკატუნა, მითამ და არაფერი იცის. მოსე გძელაძე მოვიდა და მოუჯდა ისევ გვერდით.
— როგორ მოგეწონა? — დაიწყო გძელაძემ.
— ერთი ტურფა რამ არის, — უმანკოებით მიუგო მანკიერმა სუტ-კნეინამ.
— უფრო კარგი იქნება, რომ ჩემის ქალის ტანისამოსით მოვრთოთ?
— რასაკვირველია: ერთი-ორად მოემატება სიკეკლუცე.
— ეხლა შენ რას იტყვი, რომ ნიშანის მომტანს ეს გოგო, ლამაზად
მორთული, ჩემის ქალის მაგიერად ვაჩვენოთ? — ჰკითხა მოსემ და თვალი თვალში გაუყარა, რომ პასუხი იქ ამოეკითხა.
— მერე სასიძო ხომ მოვა ნიშნის მერეთ, იმას რაღას უზამ?
— იქამდინ ვინ დააცლის? მესამე დღესვე ჯვარისწერა დავუნიშნოთ. სადღა მოიცლის, რომ ქალის სანახავადაც მოვიდეს?
— მერე ხომ მაინც ჯვარის-საწერად მოვა?
— მერე მე ვიცი. შენ ოღონდ მანამდინ დამეხმარე, მერე ჩემს კისერზედ იყოს.
ძალად ჯვარს გადავწერ.— არა, გეთაყვა, მე მაგ საქმეში ხელი დამიბანია, მე მაგას არა ვიქ, ეხლავ გეუბნები.
— რატომ? — აბა, იმას გაუგია, რომ მახინჯიაო...
— მაგის ფიქრი ნუ გაქვს, — გააწყვეტინა სიტყვა მოსემა, — ნიშანის მომტანი რომ ამ გოგოსა ჰნახავს, მივა და ეტყვის:
რას მიჰქარავ, იმისთანა ქალი ჩემს თვალებს ჯერ არ უნახავსო.
თუნდ ეგ არ იყოს, ერთი ხუთიოდე თუმანი და იმისი ჯანი.
ასეთს ავალაპარაკებ, რომ... — ძმას გამოგზავნის.
— უფრო კარგი. რასაც თავის თვალით ჰნახავს, თუნდ ქრთამი არ იყოს, ის არ უნდა უთხრას? თორემ ფულიც ხომ არა მშურს.
— არა, გეთაყვანე, მე მაგ ცოდვაში არ ჩავდგები. აი, შენი ბეედ მოცემული ხუთი თუმანი, მე კი ხელი დამიბანია.
ამოიღო ორი ოც-და-ხუთ მანეთიანი ასიგნაცია და მისცა მოსეს გამოქნილმა მოციქულმა.
— მაშ მღალატობ?.. — უთხრა გულის სატკენად მოსემა, — მაშ ჩემი ოჯახის დაღუპვა გინდა?
მაშ ჩემი საწყალი ქალი არ გებრალება? ეჰ! მუხანათო წუთის-სოფელო!..
სულ ტყუილი ყოფილა: პურმარილიც, პატივისცემაც, სიყვარულიც, მეგობრობაც!.. ეჰ, შენი ნებაა!..
ეს კი იცოდე, რომ გულში შხამ-წასმული ისარი გამიყარე, სპილენძის ტყვია მომარტყი, ურჯულო ლეკსავით ქრისტიანი სული წამწყმინდე.
მოსეს ეგონა, რომ ამ სიტყვებით მოვულბობ გულსაო, ის კი არ იცოდა, სუტ-კნეინა რა კნეინა იყო!
სუტ-კნეინა კი იქნებოდა, რომ სიტყვით მოტყუებულიყო!.. სუტ-კნეინას თუმცა გულში ეცინებოდა, მაგრამ სახე შეიჭმუხნა, მითამ სწუხს კიდეც და ვერა უშველია-რაო.
— შენ ნუ მამიკვდები, მოსე, — უთხრა მწუხარეს ხმით კნეინამ,
— და იმ შენის სახის ჩემს უბედურს ქმარს პირშავად არ შევეყრები საიქიოს, რომ შენის ოჯახის სამსახურისათვის მე თავს არ დავიზოგავდი,
მაგრამ სამსახურიც არის და სამსახურიც.
— რა ვუყოთ, რომ არის? — მიუგო ეხლა კი ცოტად იმედმოცემულმა მოსემ, რადგანაც შეატყო, რომ სუტ-კნეინა დაყოლებას აპირებს,
— რა ვუყოთ რომ არის? განა ჩვენ კი არ ვიცით სამსახურის გადახდა? რა უმადური მე მიპოვე?
ოცი თუმანი არ დაგპირდი? ოც-და-ხუთი იყოს, შე დალოცვილო!
— არა, გეთაყვა, ფულზედ ხომ არ არის საქმე: თმით მათრევენ სიბერის დროს, სულს წავიწყმენდ.
— ოც-და-შვიდი იყოს. — არა, გეთაყვა, ფული რა სახსენებელია: საქმე დიდი გასაბედავია.
— ხომ მოხერხება შეიძლება? ოც-და-რვა იყოს.
— არა, შეძლებით კი შეიძლება, მაგრამ თავს ვინ გამოიმეტებს?
— ოც-და-ცხრა იყოს, — უმატებს ნელ-ნელად მოსე და ყოველ მომატებაზედ ჰხედავს, რომ სუტ-კნეინა რბილდება.
— ძალიან თავის გამომეტება კი უნდა, თორემ შეძლებით რა არ შეიძლება.
სუტ-კნეინამ, ხელოვანმა სუტ-კნეინამ, ძალიან ცბიერობითა სთქვა ეს უკანასკნელი სიტყვა,
თითქო მოსე რომ ფულს უმატებს, იმას ყურსაც არ ათხოვებსო, და მარტო იმასა ჰფიქრობს: შეიძლება, თუ არაო.
დიდი ხანია იცის სუტ-კნეინამა, რომ შეიძლება, მაგრამ კარგა მსუქანის ლუკმის ამოვლება უყვარდა, რაკი ქვაბში ხელს ჩაჰყოფდა ხოლმე.
მოსეს რომ არ დაესწრო, თითონ სუტ-კნეინა ეტყოდა მაგას, ესე მოვიქცეთო.
კალმით ნახატიაო — უთხრა და ამისთანა მახინჯს ხომ არ დაანახვებდა?
სწორედ მაგისთვისაც მოვიდა, რომ მოსესთან არჩიოს, ისე კი, რომ ფულიც მეტი გამორჩეს.
რაკი მოსემ დაასწრო, გამორჩენის საქმე ნახევრად გარიგდა.
სუტ-კნეინას კიდეც გაუხარდა, — ეხლა მე უარზედ უნდა დავდგეო, სთქვა გულში, და თუ გამორჩენაა, აქ გამოვრჩებიო.
— ოც-და-ათი იყოს, — დაუმატა კიდევ სწორე გზაზედ დამდგარმა მოსემ.
— მეტი კი აღარ შემიძლიან. — რატომ? — დაიწყო ისევ თავისებურად კნეინამ, რაკი ოც-და-ათამდინ აიყვანა,
— რატომ? შეძლებით კი შეიძლება, მაგრამ ნიშნობაში მეც უნდა ვიყო, რომ, თუ მოხერხდეს, კარგად მოხერხდეს.
ეს არის ჭირი, რომ ამ კაბით ხომ ვერ მოვალ?
— კაბაც შენი ჭირის სანაცვლო იყოს, — დაასწრო გახარებულმა მოსემ, რაკი ჰნახა, რომ სრულიად დაიყოლია, — კაბა ჩემ კისერზედ იყოს.
— მაშ ყური მათხოვე, რას გეტყვი: მე იმას ნიშანის მოსატანად ძმას გამოვაგზავნინებ.
შენ გოგო ლამაზად მორთე — ეცადე არავინ გაგცეს —სამ დღეს უკან კი უთუოდ ქორწილი უნდა მოახდინო.
მოიგონე რამე, რომ ყმაწვილმა ქალის ნახვა არ მოასწროს.
მერე ხომ შენ იცი, ჩემი საქმე მაშინ გათავებული იქნება.
— ნიშნობის ღამეს ფულს სრულად ჩაგაბარებ, ეხლა თუ გინდა, ეს ხუთი თუმანი ბე ისევ წაიღე.
— არა, ათი თუმანი მიბოძე, რა ვიცი, იქნება როგორ დამჭირდეს, აქ ხომ ვერ გამოვიქცევი.
— შვიდ-თუმან-ნახევარი იყოს ჯერ.
— ათი მიბოძე. ისევ შენის საქმისათვის მინდა, შენს საქმეს მოვახმარებ, თუ გამიჭირდა. ჩემთვის ხომ არა გთხოვ.
— რა? ეს ათი თუმანი იმ ოც-და-ათ თუმნის ანგარიშში არ გინდა წაიღო თუ? - სუტ-კნეინამ გაიცინა.
— მაშ, ქა? — ჰო, ეგრე სთქვი, მე მეგონა, მართლა, ეს ცალკე გინდა, რომ ჩემს საქმეს მოახმარო.
— არა, გეთაყვანე, იმის ანგარიშში მიმაქვს. საკაბე კი მალე მიბოძე, რომ შეკერვა მოვასწრო.
— აი, ათს თუმანს მოგართმევ, იქიდამ შეიკერე და მერე გავსწორდებით.
სუტ-კნეინა დაჰყაბულდა, მაგრამ მოსტყუვდა კი.
რაღა გავაგრძელო, მოსემა და კნეინამ ესე დააწყეს საქმე და სწორედ ეგრეთაც ბოლო მოუღეს.
კაი ბადე დაუგეს ლუარსაბსა და კარგადაც გააბეს.
ორი კვირა რომ გავიდა, აღტაცებულმა ლუარსაბმა, აქაო და საქმე გარიგდაო, კარგის ნიშანით თავისი უფროსი ძმა დავითი გამოისტუმრა.
დიდის ყოფით მიიღეს დავითი. ხალხი მოსემ არ მოიწვივა, სრულიად არავინ, რომ ეშმაკობა არ შეუტყონ, ლუარსაბსაც მისწერა — ნურავის შეატყობინებო.
აი, ის წიგნი ნამდვილი თავის ღირსებით და შეცდომებით:
„ჩემო აღმატებულო ბედნიერო გვაროვანო სიძეო:.
„თუმცა დიდათ ბედნიერი ვარ რომელიცა რომა შენგანა ვარ დღეს მოხუცებული ბედნიერი და გული ჩემი სიხარულით აღავსე ნეტარითა სიძოობითა თქვენითა
და თვალი ჩემი აახილე რომელიცა რომა დაინახა ისევ გაზაფხული მუხთალისა სოფლისა ამისა ფრიად სიხარულში ვარ რომელიცა ეხლა ვარ ჩემო აღმატებულო გვაროვანო სიძეო
რომელიცა გთხოვ გამოგზავნო ნიშანი რომა საქმემ არ დაიგვიანოს დიდი ხალხი არ გამოგზავნო
რომელიცა რომა მე მოხუცებული კაცი ავადა ვარ სნეული და პატივი და მასლაათი და ქეიფი რომელიცა აწ მე აღარ ძალმიძს
რომელიცა ფრიად შეაწუხებენ ქორწილში რომელიც თქვენ იქნებით ჩემს სახლში მასპინძელი დიაღ დიდი ხალხი მოვიწვიოთ თქვენცა დიდი და პატიოსანი ნათესაობა გყავს
რომელიცა არც მე ვარ უნათესაო და ბლომად შევყაროთისე როგორათაც შეჰფერის დიდებულს გვაროვნობასა თქვენსა და ჩემსა ოჯახს სახლკარიანობასა ჩემსა.
“სხვებრ ბძანდებოდეთ ბედნიერებით იესო ძე ღვთის მიერ ვითხოვ თქვენს ბედნიერებას
რომელიცა რომა მსურს ნახვა თქვენი თქვენი სიმამრი ბრწყინვალე თავადი მოსე ნოშრევანისძე გძელაძე:.”
რასაკვირველია, თავაზიანი ლუარსაბი ამ წიგნის შემდეგ აღარ გაგზავნიდა ბევრს ხალხსა.
მარტო ერთი დავითი და ერთი კიდევ ვიღაცა გამოისტუმრა, რომ ახალი სიმამრი,
რადგანაც ავად არის, არ შეაწუხონ, დავითს კი დააბარა, რომ ფულზედ კარგად მოილაპარაკოს, როდის ჩააბარებენ, და მერე ქალი კარგად გასინჯოს.
დიდის პატივით მიიღო მოსემ დავითი. ქალის მაგიერად ის მშვენიერი გოგო მორთეს და დავითს ისე აჩვენეს.
დავითი გაგიჟდა — რომ დაინახა და გულში არ იყო რომ შურმაც არ გაუარა, ნამეტნავად თავისი მჭლე ცოლი რომ მოაგონდა ამასთან.
ვახშამზედ რომ ისხდნენ, მარტო ოთხნი იყვნენ — დავითი და ამასთან მოყოლილი ის ვიღაცა, თითონ მოსე და ამისი მოზრდილი შვილი.
კნეინაც თუმცა მოსესთან იყო, მაგრამ ქალთან ივახშმა.
მოსემ ბოდიში მოიხადა, რომ ხალხი არ დაუპატიჟა ამისთანა ბრწყინვალე გვარიშვილებსა.
— რა ვქნა, შენი ჭირიმე, — უთხრა დავითს მოსემა, — ჩემო ახალო მოყვარევ! ავადა ვარ, თასლიბს ვერ გავუწევდი.
სიძუნწეში არ ჩამომართო, შენი ჭირიმე! აბა, ჯერ ისე ავადმყოფი რა არის, მერე მასპინძელი რა უნდა იყოს.
თორემ იმდენი სიკეთე ღმერთმა შენ მოგცეს, რამდენი ნათესაობა და მახლობლობა მე მყვანდეს.
მაგრამ ჩემი მაყურებლები რა ქეიფს გასწევდნენ. ისევ ის ვამჯობინე — ნუ დავპატიჟებ-მეთქი.
ამ ნიშნობამ ისე შინაურულად ჩაიაროს, ქორწილი კი ჩემ კისერზედ იყოს.
ქორწილისა რა ბძანა ჩემმა სიძემა?— რაც ჩქარა იქნება, ისა სჯობიაო,
— უპასუხა დავითმა, პირფერობაში კი ნუ ჩამომართმევთ და ეს ქალი რომ ჰნახოს იმან, იმ წამშივე ჯვარს დაიწერს, თავი არ მომიკვდება!
— მზეთუნახავი ყოფილა, — დაუმატა სტუმარმაც.
— რა ვქნა? მადლობა ღმერთსა, ღმერთმა ეგ მომცა და ყველაფერი ღვთის ნებაზედ ჰკიდია, — თქვა მოსემა, — მიხარიან, თქვენმა მზემ, რომ ქალი მოგეწონათ.
— ღმერთმა აცოცხლოს პატარძალი! — წამოავლო ჯამს ხელი დავითმა, — ღმერთმა ტკბილად შეაბეროსთ ერთმანეთს!
— მადლობელი ვარ, თქვენი ჭირიმეთ! — დაუკრა ყველას თავი მოსემა. — მაშ რაც მალე იქნება, ისა სჯობია.
— იმან ისე მოგახსენათ, — უპასუხა დავითმა, — მეც, სწორედ მოგახსენოთ, მაგას ვურჩევ ჩემს ძმასა. რაღა გავაგრძელოთ საქმე.
— ჩემის ფიქრითაც ეგრე სჯობია, — სთქვა მოსემა,
— ქალი აქა ჰდნება — მამისაგან კი არ უნდა ითქვას ესა, მაგრამ შორეული ხომ არა ხართ, თქვენთან რა დავმალო, — ქალი აქა ჰდნება...
— ის კიდევ იქ, თქვენმა სიცოცხლემ! — წაართო სიტყვა დავითმა.
— მაშ, როცა მიბძანებთ, მაშინ იყოს ქორწილი, — სთხოვა მოსემა.
ერთის სიტყვით, გადასწყვიტეს, რომ სამშაბათს საღამოზედ სიძე უნდა მოვიდეს და იმ ღამესვე ჯვარი უნდა დაიწეროს.
მეორე დღეს დავითმა ფულზედ ჩამოუგდო ლაპარაკი.
მოსემ დააჯერა, რომ ქორწილის მეორე დღეს ორასს თუმანს სულ ბაჯაღლო ოქროებს თავის ხელით მიართმევს.
ხელი-ხელს დაჰკრეს, დავითი, — მეორე დღეს პატარძალი აღარ აჩვენეს, —შინ წამოვიდა და მოსე თავის სახლში დარჩა.
როცა მოსემ ცხენზედ შესო და გამოისტუმრა დავითი, როცა მარტო დარჩა, ხელები დაიფშვნიტა მეტის სიხარულისაგან და სთქვა ღიმილით: ყოჩაღად წავიყვანე საქმე.
ეხლა ჩემი წუხილი მარტო ის არის, რომ სუტ-კნეინას ხრიკი მოვუგდო, ერთი მიზეზი რამ მოვუგონო,
რომ ფული აღარ მივცე იმაზე მეტი, რაც მიმიცია, თორემ, იმისაგან რომ მოვტყუვდე, სირცხვილია.
ამ ფიქრში იყო, რომ სუტ-კნეინა — მოსეს ცოლი არა ჰყვანდა და ჯალაბობას კნეინა ჰთამაშობდა — რომ სუტ-კნეინა წინ მოეგება გახარებული.
— ჰა, რა-რიგად მოვიდა საქმე! — უთხრა სუტ-კნეინამა, — მომილოცავს შვილის ბედნიერება.
დიდი ჯაფა კი გავწიე. სულ ვიწურებოდი — შენზედ მიწა არ მენახოს — სულ ვიწურებოდი,
რომ ან აი ეხლა შეიტყობენ-მეთქი, ან აი ეხლა — და დავიღუპები, მაგრამ მიშველა ღმერთმა და ვერ შეიტყეს.
— ეჰ, შე დალოცვილო — უპასუხა მოსემ, — იწურებოდი, ასე გგონია, პირველად ჩაგედინოს ამისთანა საქმე. იწურებოდა!..
თქვენი ხელობა მეტი რა არის? იწურებოდა!.. სუტ-კნეინა შეკრთა.
— არა, ჰხუმრობ, თუ მართლა მეუბნები? — ჰკითხა შემკრთალმა სუტ-კნეინამა.— მაშ არა და გეხუმრები!
— ეხლა განა? — ეხლაცა და მაშინაც.
— მერთმა მშვიდობა მოგცეს, თუ ეგრეა, მე კი გამისტუმრე და მერე შენ იცი.
— სადაც გინდა წაბძანდი, ხელს ვინ გიჭერს.
— რასაკვირველია. ხელს არავინ დამიჭერს, მაგრამ დაპირებული მიბოძე და ღმერთმა მშვიდობა მოგცეს, რაც გინდა ილაპარაკე ჩემზედ: გული არ მეტკინება.
— დაპირებულიო!.. რაც მოგეცი იმასაც ვნანობ და გგონია — კიდევ მოგცე რამა!
— ეხლა ეგ ნამუსია? მოხუცებული დედაკაცი ფოშტის ცხენსავით მათრიე, ქვეყანაში თავი შევირცხვინე, საქმე საქმეზედ მოვიყვანე და ეხლა მაგას მეუბნები?! ნამუსია?
— აჩუმდი, თორემ... — არა, ნამუსია?.. შენა გკითხავ, ნამუსია?
— ის კი ნამუსია, რომ აგიღია ფეხი, სოფლიდან სოფლად დადიხარ და მაჭანკლობ, ნამუსია?
შარშან რომ ათ თუმნად შენი დისწული, გასათხოვარი ქალი, დიანბეგს მიჰგვარე, ნამუსია?
როცა დაორსულდა, შენ რომ წამალი მიეცი და მუცელი წაუხდინე, ნამუსია?..
სუტ-კნეინას გული ყელში მოებჯინა, თავისი სიფრთხილე, გამოცდილობა ამგვარებში და გულის სიგრილე დაჰკარგა.
— მაშ თუ აგრეა, — დაიყვირა გაკაპასებულმა სუტ-კნეინამ, — შენი ფეხი დამკარ თავში, შენი ფეხი, თუ ეგ საქმე არ დაგიხლართო!
— შენი ლეჩაქი დამხურე თავზედ, — ამ მუქარაზედ მშვიდობიანად უპასუხა მოსემ, — შენი ლეჩაქი, თუ ეხლავ გომურში არ დაგამწყვდიო, მინამ ქორწილი არ გათავდება.
რას მიზამ! მიჩივლებ თუ? არა მგონია, შენი თავი სადიანბეგოდ გახადო: ცოდვა ბევრი გაწევს კისერზედ, სულ ერთი-ერთმანეთს ზედ მიეკეცება,
და მაშინ ციმბირშიაც ალაგი არ გექნება, შე ტყუილო-კნეინავ, შენა!
ეს ის დიანბეგი კი არ არის, რომელსაც გოგოს გაურიგებდი ხოლმე და ბურთსავით ხელში ათამაშებდი! ის დრო წავიდა.
ვერც ამ სიტყვებმა მოიყვანეს თავის გონზედ გამწარებული სუტ-კნეინა.
ის ისევ-ისე სიმწარისაგან გონებამიხდილი იყო, თორემ გაჯავრების და მუქარის მაგიერ ისეთნაირად მოიკატუნებდა თავს, ისეთნაირად მოუკვდებოდა ხელში, რომ ყველაფერს გააქარწყლებდა.
ეხლა კი ჯავრისაგან, როგორცა ვთქვი, გონება დაბნეული ჰქონდა, იმიტომაც მაინც კიდევ შეჰყვირა:
— დამამწყვდევ!.. უი, მეხი კი დაგეცა მაგ უხეირო თავზედ! დამამწყვდევ რა, შენი მოახლე გოგო ვარ, ან შენი გომბიო ქალი!..
— რაო? აი, თუ გოგოზედაც უარესი არა ხარ. მე ეხლავ გაჩვენებ, როგორც გაგისტუმრებ გომურში, — უთხრა ხუმრობაგაშვებით მოსემა,
— შენ რომ ჩამოგარჩო კიდეც, ხმას არავინ გამცემს. მაგრამ სიფრთხილეს თავი არ ასტკივაო, მერე რომ არა დამაბრალო-რა, ეხლავ მიჩვენე ჯიბეში რა გაქვს.
მივარდა სუტ-კნეინას ჩვენი მართალი კნიაზი.
სუტ-კნეინა ჯერ გაუძალიანდა, ბოლოს კი — ღვთის წყალობა გქონდეთ — იკადრა ერთის ლურჯის ხელსახოცის ამოღება, რომელშიაც რაღაცები ეხვია.
სუტ-კნეინა გაფითრდა და პირი გაუშრა. ვეღარა უთხრა-რა.
მოსემ გაშალა ხელსახოცი და თავისი ათი თუმანი იქ გამოკრული ისევ ხელუხლებლად ჰნახა, მაშინვე ჯიბეში იკრა.
ერთი რაღაც ქაღალდიც მოჰხვდა ხელში.
გაშალა, თამასუქი იყო, ის თამასუქი, რომელიც სუტ-კნეინამ ლუარსაბს დასტყუვა.
მინამ ამ საქმეში იყო გართული, სუტ-კნეინას თავისი ხერხი, ეშმაკობა, გამოცდილება დაუბრუნდა.
იფიქრა სუტ-კნეინამა: „ამ ყვირილს და მუქარას თავი უნდა დავანებო, თორემ დამწყვდევას გამიმართლებსო.
თუნდ დამამწყვდივოს, არაფერი, ხუთი-ექვსი დღე სიზმარსავით გაირბენს:
შინ მივწერ, რომ მზითევს ვუმზადებ-მეთქი და ქორწილამდინ ვეღარ გადმოვალ.
ვინ რას შეიტყობს, ოღონდ ეგ ათი თუმანი მაინც დავიბრუნო!
ეგ მაინც არ დამეკარგოს!..“ ამ ფიქრებმა თვალის დახამხამების უმალ გაურბინეს გონებაში სუტს, მაგრამ კი მოხერხებულს კნეინასა.
— ეს ვინ მოგცა შენ? — ჰკითხა მოსემ და აჩვენა თამასუქი. სუტ-კნეინას მზად ჰქონდა პასუხი.
— ეხლა, შენ არ დაიჯერებ, რასაკვირველია, რომ ეგ თამასუქი თუ ჩამოვართვი, ისევ შენის საქმისათვის ჩამოვართვი.
თუ ვინიცობაა, რომ მოვატყუეთ, ქალი ის არ ვაჩვენეთ — ეს შეეტყო და უარზედ დამდგარიყო, ამ თამასუქს ვაჩვენებდით და ვეტყოდით:
დაიწერე, თორემ დიანბეგს წარვუდგენთ და სულ ნაღდს დაგათვლევინებთ.
აი, რისთვის გამოვართვი, შენ ხომ არ დაიჯერებ, გაჯავრებული ხარ, მაგრამ მე კი გული ძალიან შემტკივა შენთვისა.
— თუ ეგრეა, რატომ აქამდინ არ მაჩვენე?
— რომ ვაჩვენო-მეთქი, ვიფიქრე, ვაი თუ ამის იმედით საქმეზედ მუყაითობა იმისთანა აღარ გასწიოს-მეთქი. რა ვიცი? ხორციელები ვართ.
— ეხლა მაგითი გინდა მამატყუვო განა?
— აკი გითხარ: არ დაიჯერებ-მეთქი. კაცს რაკი ერთხელ და ერთხელ ესტიბარი წაუხდება, აღარ დაუჯერებენ.
მეც ისე მომდის. შენა გგონია, გატყუებ? თუნდ ეგ ბარათი შენ მიირთვი, ორასს თუმანში გაუბარე და მე ეგ ათი თუმანიც მეყოფა, ჩემო კარგო!
— შენ მაგითი მე ვერ მომატყუებ.
ეს ბარათიც მე დამრჩება, ეს ათი თუმანიცა, და შენ კი გომურის მაგიერად ხულაში დაგამწყვდევ, რომ ჯვარის-წერამდინ არ გამცე.
მერე რაც გინდა ჰქენი — ბიჭო! — დაიყვირა მოსემ. ბიჭი მოვიდა.
— ეს ტყუილი-კნეინა წააბძანე ხულაში, ხალიჩაც მიართვი, მუთაქაც, ქვეშსაგებიც.
პური და ღვინო არ მოაკლოთ. ეს კი უნდა ჰქნა, რომ გარედამ კლიტით უნდა გადაკეტო და გასაღები აქ მომართო.
თუ ეს აბმავი შეუტყვია ვისმე, ვაი თქვენი ბრალი!
ბიჭი არ გაინძრა, ჯერ ტყუილი ეგონა.
— არ გეყურება შე ...შვილო! — დაუჭყივლა მოსემა.
ეხლა კი იკადრა ბრძანების დაჯერება, მივიდა, წაავლო ხელი და გამოსწია საწყალ სუტ-კნეინასა,
რომელიც ეხლა კი ისე მაიკუნტა, ისე მაიკუნტა, რომ მუშტის ოდენა გახდა, მაგრამ მაინც კი იმედი არ დაჰკარგა, რომ გააქარწყლებს ამ ამბავსა და მშვიდობით გადარჩება.
კიდევ სიტყვა მოახერხა ეშმაკურად და უთხრა მოსესა ისე, ვითამ აქ არაფერი ამბავია:
— უი, შენ კი გენაცვალოს ჩემი თავი! ტყუილი გაჯავრება რა-რიგად გიხდება! ამ სულელ ბიჭმაც დაიჯერა, ასე ჰგონია — მართლა უბძანე.
გლეხ-კაცია, ვერ მიხვდა, ნუ გაუწყრები, შენ გენაცვალოს ჩემი თავი!
ამისთანა ოსტატობამ კინაღამ მოსე არ გააცინა. ბიჭიც გაშტერებული შედგა.
ბევრი კიდევ სხვა იოსტატა სუტ-კნეინამა, მაგრამ ვერაფერმა ვეღარ უშველა:
ხულაში დაამწყვდიეს, შინ კი წიგნი მისწერა — ჯერ კი მოსემ გადიკითხა — რომ აქ მზითევს და საკერავებს ვუმზადებო და ოთხშაბათამდინ ნუ მომელოდებითო.
ეს მისწერა, შევიდა ხულაში, დაჯდა ხალიჩაზედ და დაიწყო ტარის რთვა, რომელსაც, საცა წავიდოდა, თან წაიღებდა ხოლმე.
ესე იყო, მითამდა აქ არაფერია.
როცა დავითი შინ მივიდა, საღამო ხანი იყო.
ამისი ცოლი, ელისაბედი და ლუარსაბი ეზოში ღობის ჩრდილში ისხდნენ.
თვალი შეასწრო თუ არა, ლუარსაბი წამოხტა, მიეგება ძმას, ვერაფერი კი ვერა ჰკითხა, იმიტომ რომ რცხვენოდა.
დავითი ცხენიდამ გადმოხტა, გაისწორა მოშვებული ჩაღსაკრავი, მოვიდა, ცოლს არც კი მიემშვიდობა და წამოწვა ხალიჩაზედ.
— როგორ მოგეწონა სასძლო? — ჰკითხა ცოლმა. ლუარსაბმა ყურები აიცქვიტა.
— მზეთუნახავს რომ იტყვიან, ის არის. — მიუგო დავითმა, — მე იმისთანა ლამაზი ქალი არ მინახავს.
ლუარსაბს გაუხარდა, ელისაბედს ეწყინა: ჩემზედ უკეთესი იქნებაო.
— მართლა, გეთაყვანე? — ჰკითხა ლუარსაბმა.
— შენ ნუ მომიკვდები, იმისთანა ქალის მნახველი არა ვარ. — ამის მერე ცოლს შეჰხედა და შურით დაუმატა:
— მე რომ პატარა კიდევ მომეცადნა, სხვა რიგად წავიდოდა ჩემი საქმე.
— რა? შენ შეირთავდი თუ? — წააყვედრა გულღვარძლიანმა ცოლმა, — უი შენ თვალებს! შენთვის მეც არ ვემეტებოდი ჩემს ბედსა.
მამა-ჩემი განა რომ უარზედ იდგა, შენისთანები მთხოულობდნენ!
— უარზედ იდგა, მე ვიცი, რუსთ ხელმწიფის შვილს მიგცემდა. იმისიც მადლობელი იყავ, რომ მე გავბრიყვდი.
ესე სიტყვა-სიტყვაზედ შეჰყვნენ და ერთი კაი ლაზათიანი ჩხუბი მოუვიდათ, ასე რომ მოგეწონებოდათ.
ელისაბედს იმ დღითვე შურით აევსო გული და შეიძულა ჯერ თვალით არ-ნახული რძალი.
„მალე ჩემი მტერი დაჭკნეს, მალე მე ის დავაჭკნო, — ამბობდა გულში ელისაბედი, — ამ სახლში ჩემზედ უკეთესი და ჩემზედ უფროსი არავინ არ უნდა იყოს.
ჩემი ქმარი უნდა მაყვედრიდეს იმის სილამაზეს?!
უი, უწინამც დღე გაჰქრობია. ასეთ ეკალს გავუყრი თვალში, რომ დღენი ვაწყევლინო!“
ელისაბედი ქორწილში არ წავიდა.ქორწილის ღამეს დიდი ამბები მოხდა.
მოვიდა სიძე დიდის მაყრიონით, ძმაც თანა ჰყვანდა, სწორედ სამშაბათს დღეს.
იმ დღეს საცოლო არ აჩვენეს, რასაკვირველია. მოსესაც შეეყარა დიდი ხალხი.
უგანზრახვოდ არ იყო ეს ხალხის შეყრა მოსეს მხრით.
ეხლა კი მართალი ქალი გაისტუმრეს საყდარში. როცა ყველაფერი მოამზადეს, მერე მიიპატიჟეს საქმროცა.
როცა შევიდა ლუარსაბი საყდარში და თვალი მოჰკრა თავის საცოლოსა, ელდა ეცა.
მოუბრუნდა თავის ძმას დავითს, თავაზასაც და ზრდილობასაც თავი დაანება და უთხრა:
— დავით, აკი მზეთუნახავიაო?
ხალხს სიცილი წასკდა, საწყალი პატარძალი სირცხვილით აინთო და ტირილი დაიწყო.
დავითი წინ წადგა; რომ დაინახა ერთი უმსგავსო პატარძალი, მღვდელს მიუბრუნდა:
— მამაო! ჯერ სხვა იწერს ჯვარს, თუ ეს რა ამბავია?
— კნიაზი ლუარსაბ თათქარიძე და დარეჯან მოსე გძელაძის ასული იწერს ჯვარს, — მიუგო მდვდელმა.
— პატარძალი სად არის? — აი, ესა ბძანდება.
— ლუარსაბ! — დაუძახა ძმას დავითმა, — მოგვატყუვეს, ეგ ის არ არის, ჯვარი არ დაიწერო.მთელი ხალხი გაოცდა.
ლუარსაბი დაღონებული და უფრო გაფითრებული გამოვიდა საყდრიდგან, მთელი მაყრიონი გამოჰყვა.
ცხენები მოიკითხეს, უნდა წამოსულიყვნენ. ცხენები დაემალათ.
შეატყობინეს მოსეს, რომ საქმრო ჯვარს არ იწერსო. მოვიდა მოსე და თან მოიყვანა მრავალი ხალხი.
— კნიაზო დავით! ეს რა ამბავია? — უთხრა გაჯავრებულსავით მოსემ, — ქალი საყდარშია და საქმრო ეხლა დადგა უარზედ?
აქამდინ სად იყავით, თუ არ გინდოდათ ჩემი ქალი? ვინ გეხვეწებოდათ?
თქვენისთანა ოჯახის-შვილები მეხვეწებოდნენ, რომ არ მივეცი!
— აი, ბატონო, ქალი მანდ არის და, ვისაც გნებავდეთ, იმას მიეცით.
ჩემი ძმა კი მაგის შემრთველი არ არის, — მიუგო თავგამოდებით დავითმა.
— ეხლა განა? როცა მთელმა ქვეყანამ შეიტყო, რომ ჩემს ქალს ირთავს შენი ძმა, როცა შენმა ძმამ საყდარშიაც შეიყვანა ჩემი ქალი?
არა, თავზედ ლაფს არავის არ დავასხმევინებ!
ან უნდა ჯვარი დაიწეროს, ან არა და აქედამ ცოცხლები ვეღარ წახვალთ! გაგონილა?
სიძე სახლში ჩამიდგეს, ქალი საყდარში შეიყვანოს და ჯვარი აღარ დაიწეროს!..
— ის კი გაგონილა, რომ პატარძალი შეცვალონ! ეს შენი ქალი არ არის.
— ხალხო და ჯამაათო! დახე, რომ ვეღარა მოუგონიათ რა, იმას ამბობენ, შენი ქალი არ არისო, — დაუძახა ხალხს მოსემ.
— მაშ ვისია, თუ მაგისი არ არის! — გაიხმაურა მოსეს ხალხმა, ჩვენ ფიცს მოგცემთ.
— არა, ბატონებო, ჩემი ძმა ჯვარს არ იწერს. თუ ძალაზედ დადგებით, არც ჩვენა ვართ ლაჩრები, — წამოსთქვა დავითმა და ხანჯალი მოიმართა.
ქალები, ვინც კი იყვნენ საყდარში, სულ აქეთ-იქით მიიფანტნენ, ჰნახეს რომ ამათი ალაგი არ არის.
პატარძალი კი და ორი ვიღაც ბებერი მოსემ საყდრიდამ არ გამოაყვანინა, იმედი ჰქონდა, რომ როგორმე მოახდენდა ჯვარისწერას.
— მაშ მოსე თავადიშვილი აღარ ყოფილა, — წამოიძახა მოსემ, — თუ თქვენ ჩემი ოჯახი შეგარცხვენინოთ;
ჩემის ცოცხალის თავით არ ვაკადრებ ჩემს გვარს, რომ თათქარიძეებმა საყდარში ქალი გამიუპატიურონ, ჯვარი უნდა დაიწეროს.
— არ დაიწერს. — უკანასკნელი სიტყვაა? — უკანასკნელია.
— დავით! — უეცრად გადაასხვაფერა სიტყვა მოსემ და ხმაც მოურბილა, — აქეთ მობძანდი.
დავითი გაჰყვა. იქით ორნივ გაშორებით გადგნენ. მოსემ ამოიღო ხუთი თუმანი და უთხრა ხმადაბლა დავითს:
— ეს ხუთი თუმანი, დაჩუმდი, შენ რა გინდა? შენ ხომ არ ირთავ?
დავითი დარბილდა.— ხუთ თუმანზე ძმა როგორ გავყიდო? — უპასუხა.
— შვიდი იყოს. — ან შვიდად. — რვა იყოს — ვერც რვა თუმნად.
— აშ რამდენი გინდა? — ათი მაინც იყოს. — ცხრაზედ რას იტყვი? — არა, ათი.
— ეჰ, ჯანი გავარდეს: ათი იყოს. ამოიღო ათი თუმანი და მისცა. დავითმა ჯიბეში ჩაიდო.
— მე კი დავჩუმდები და ჩემი ძმისა შენ იცი, — უთხრა ღიმილით დავითმა.
— ოღონდ შენ დაჩუმდი და ერთი ორიოდე კაცი თქვენი მაყრიონიდამაც დაიყოლიე და ლუარსაბს მე მოვუხერხებ.
— ბატონი ხარ. მაგის პირობას გაძლევ. — მაშ ხელი დაჰკარ.
დაჰკრეს ხელი ხელს და საწყალ ლუარსაბს ძალად გადასწერეს ჯვარი იმ ღამესა.
მოსემ არც დაპირებული ორასი თუმანი მისცა, იმის მაგიერ ის თამასუქი დაუბრუნა, სუტ-კნეინას რომ წაართო.
ლუარსაბს არ მიჰყვანდა ცოლი, მინამ არ გამისწორდებაო, ბოლოს ესეც რომ ვერა გახდა-რა —გარემოებას დაემორჩილა და წამოიყვანა შინ თავისი დარეჯანი.
ელისაბედი სიხარულით აღარ იყო, რომ ლუარსაბმა მზეთუნახავის მაგიერ გონჯი ცოლი მოიყვანა.
„ჰი, ვენაცვალე ღმერთსა! — ეტყოდა ხოლმე ქმარს ელისაბედი, — ჰი, ვენაცვალე!
— ჯერ ჩემზედ უკეთესი უნდა შეერთო და მერე ჩემთვის ნიშნი მოეგო! ჰი, ვენაცვალე ღმერთსა!“
ბოლოს ხომ — როგორც მოგეხსენებათ — ცოლების მოწყალებით ძმებს ჩხუბი მოუვიდათ და გაიყარნენ.
ჩვენმა ლუარსაბმა ესე დაიწერა ჯვარი.
თუმცა ძალადობით მოხდა ესა, თუმცა მზითევშიაც მოატყუეს და მზეთუნახავის მაგიერ მახინჯი დარეჯანი შერთეს, მაგრამ — შუბლზედ ეგ მეწერაო — იფიქრა და დაემორჩილა ბედისწერასა.
ბოლოს ხომ, — შენც იცი, მკითხველო, — რომ ამათ ერთმანეთი შეუყვარდათ.
ამათ კი ისე ეგონათ რომ უყვართ ერთმანეთი და სხვისა კი არ ვიცი.
„ფერი ფერსაო, მადლი ღმერთსაო”. — ნათქვამია, ფერი ფერს შეხვდა და ერთმანეთი შეიფერეს.
ეს შეფერება ჩვენში ცოტასა აქვს მიღებული სიყვარულად?
კარგი რამ არის ქართველი კაცი: ბედსაც და უბედობასაც თანასწორად ემორჩილება ხოლმე.
არც ერთისთვის გაიხეთქს თავს და არც მეორისთვის დაიწყებს ბრძოლასა, — და არის ისე ყველგანერთნაირად გულგრილი და შეუპოვარი.
ამ გულგრილობას და შეუპოვრობას კმაყოფილებად ადიდებენ; კმაყოფილება კიდევ — ვიღაცამა სთქვა — ბედნიერება არისო.
ბევრჯერ უთქვამთ დარბაისელთ მოხუცებულთ ჩემთვის, რომ ახალ თაობას იმითი მაინც ვჯობივართო, რომ ჩვენ ცოტას კმაყოფილებიცა ვართო.
მე კი დავჩუმებულვარ და გამიფიქრია: „კმაყოფილება კაცის მომაკვდინებელი სენია.
ბედნიერია ახალი თაობა, თუ მართლა ის კმაყოფილება არა აქვს.
იმედი თუა სადმე, ამაში უნდა იყოს: უმადლონი სჯერდებიან მას, რაც არის, იმიტომაც იმათში უფრო ბევრია ბედნიერი, მადლიანნი კი ძნელად:
ამათ ყოველთვის უკეთესი უნდათ იმიტომ, რომ კარგს უფრო კარგი მოსდევს თანა, „მჯობს მჯობი არ დაელევაო”, — ნათქვამია.
ჩვენი ცოლ-ქმარნი კი ამისთანანი არ იყვნენ: ამათ თავიანთ ცხოვრებაზედ „მჯობი“ ცხოვრება არ ეგონათ ქვეყანაზედა.
ესენი კმაყოფილნი იყვნენ: ვალი ამათ არ ემართათ და ვახში, დავა არავისთანა ჰქონდათ და დარაბა, მხოლოდ ერთი ჯავრი ედოთ გულშია: შვილი არა ჰყვანდათ.
აი, ლუარსაბი ორმოცის წლისა და დარეჯანი ორმოცდაერთისა შესრულდა, რომ ღმერთმა მემკვიდრე არ უბოძათ.
ბევრჯერ გადაფურცლა კნეინამ კარაბადინი, ბევრი რაღაც ბალახბულახი მიირთო და ლუარსაბსაც დაალევინა. მაგრამ ვერა ეშველათ-რა.
„ტყუილად თავს რად იხეთქენ, — ამბობდა ხოლმე ამათზედ ღვარძლიანი ელისაბედი, — ტყუილად რად იხეთქენ?
სოლომონ ბრძნის წიგნს რომ ჩააბულბულებდა ხოლმე და კუდიანობდა — ეგ იმან ჩასცხო თავშია. ღმერთმა მაგათზედ გული აიყარა, ეხლა აღარა ეშველებათ-რა”.
ჩვენი ცოლ-ქმარნი კი იმედს არა ჰკარგავდნენ.
შეიტყეს, რომ ქალაქში ერთი მკითხავია, ის შეიტყობს უშვილობის მიზეზსაო.
თუმცა შვილოსნობის დრო გადასვლოდათ, მაგრამ მაინც კიდევ ქალაქისაკენ კაცი აფრინეს, თან გაატანეს ერთი კარგი ბაღდადი,
რომელზედაც — როგორც მოგეხსენებათ — უკითხავს მკითხავი იმას, ვინც თითონ ვერ მივა, და რომელიც, რასაკვირველია, მკითხავს დარჩება ხოლმე.
სამს დღეს უკან ბიჭმა პასუხი მოუტანათ, რომა „თქვენზედ ხატია გამწყრალიო. მერერომელი ხატი? თელეთისაო, ასე სთქვა მკითხავმაო“.
ეს რომ გაიგეს ცოლ-ქმართ, ერთ დროს და ერთხმად პირჯვრისწერით წამოიძახეს:
— საიდამ სად მოგვიკითხა! დიდება სახელსა უფლისასა, — სთქვეს და ისევ პირჯვარი გადიწერეს.
— დალახვრა ღმერთმა! საიდამ სად მოგვიკითხა! — ისევ გაიმეორა ლუარსაბმა.
— ხატზედ „დალახვრას“ როგორ ამბობ?
— ღმერთო, ნუ მიწყენ, ღმერთო, ნუ მიწყენ! — რამდენჯერმე პირჯვარი გადიწერა სხაპა-სხუპით,
— აი, დალახვრა ღმერთმა, დაჩვეული რომ ვარ, ისე თავის-თავად ითქმის ხოლმე, ღმერთო, ნუ მიწყენ!
— ახლა რას იტყვი, ლუარსაბ, წავიდეთ? — შორს რომ არის?
— რა ვუყოთ? ალბად ნება ღვთისა ეგ არის.
— მოდი, აქვე ნეკრესის ღვთისმშობელი ვილოცოთ.
— თელეთის ხატს ეწყინება: მე დავიბარეო, აქ კი არ მოვიდნენო და იქ კი წავიდნენო, იტყვის.
— მართალია, ეწყინება. გული მოუვა. აი, მე ხომ კაცი ვარ, მეც გული მამივიდოდა და ის ხომ ხატი ბძანდება — ვენაცვალე იმის მადლს!
— უფრო გული არ უნდა მოუვიდეს?
— ეგ არის და. — აშ რა ვქნათ? — უნდა წავიდეთ.
— შორს კი არის, თუ შენც იტყვი.
— ეხლა, თუ მივდივართ, ნუღარ ამადლებ — გვიწყენს.
— მართლა, მართლა! ნუ მიწყენ, აგრემც დიდება შენსა სახელსა, ხატო თელეთისაო! გიახლები, გიახლები და თაყვანსა ვცემ სახელსა შენსა.
დაიჯერეს მკითხავის სიტყვა:
თედოს შეაბმევინეს ურემი, გადააფარეს ფარდაგი, ერთი კარგი ცხვარი დააკრეს ურმის ბოლოს, ახსენეს ღმერთი და ერთ მშვენიერ ზაფხულის დილას შეუდგნენ ქალაქის შარა-გზასა.
ურემში ისხდნენ კნეინა დარეჯანი და მისი მოახლე ლამაზისეული.
ერთი ბიჭი და ლუარსაბი თავის წითელს ულაყ ცხენზედ მჯდომი ნელ-ნელა აედევნენ უკან ფეხმძიმე ურემსა.
მეომარის თვალადობა ჰქონდა ამ-ჟამად ჩვენს უამისოდაც საყვარელს ლუარსაბსა, თუმცა კი, როგორც ბამბის ტომარა, ისე იდო ცხენზედა.
წელზედ ერტყა ქართული ხმალი და გრძელი ლეკური ხანჯალი, უკან წელში გაყრილი ჰქონდა სევადიანი დამბაჩა.
შავი შალის ჩოხა ეცვა, იმისი კალთები ვაჟკაცურად ამოტარებული ჰქონდა ჩოხის ჯიბეებშია.
შარვალში იჯდა, შარვლის ტოტები ჩაეკეცნა მაღალყელიან ყარაბაღულ თეთრ ჩექმებში, წვივებზედ პტყელი ჩაღსაკრავი,გრძელფოჩებიანი, სირაჯსავით შემოეკრა.
თავზედ ეხურა ლურჯი ყალმუხის ქუდი — კახურად ჩატეხილი და შუბლთან შიგ შეკეცილი — რადგანაცა ცხელოდა,
— ერთის სიტყვით, ხმლის პირი, ზედწამოცმულ ვაშლით, რომ ამოღებული სჭეროდა, თავიდამ ფეხამდინ ორშაბათის ყეინი იქნებოდა.
ამ ყოფით ავიდნენ თელეთში მეხუთე დღეს, ილოცეს და მეორე დღესვე დაბრუნდნენ.
ქალაქს რომ ჩამოუარეს და შეუდგნენ კახეთის გზასა, კნეინა დარეჯანმა შეაქცია ზურგი კოფასა, წამოიჩოქა და გამოჰხედა ქალაქსა.
ლუარსაბს ურემში ეძინა. ისიც გააღვიძა.
— ლუარსაბ, ერთი შეხედე, რა ამბავია. ამოდენა ქვეყანა გაგონილა, რომ აქ არის! დიდება შენდა, ღმერთო!
სულ ქვითკირის შენობა უნდა იყოს. კნეინას ქალაქი ჯერ არ ენახა.
— მაშ არა და წნული იქნება. — ერთი შეხედე და, რამდენი საყდრებია!..
— ვიცი. განა არა ვყოფილვარ? — პირველად რომ ჩაგიყვანეს, კენჭები არ ჩაგაყლაპეს?
— როგორ არა? სამი ასეთი კენჭი ჩავყლაპე, რომ ძლივს მოვინელე.
— აღარ დაგცადა ქალაქმა?— არა, რაღას დამცდიდა. რომ კენჭებ-ჩაყლაპული ვიყავ? რომ არ ჩამეყლაპა, მაშინ სხვა იქნებოდა.
— ეგ ხომ აგრეა. კაი სანახავი კი უნდა იყოს! — კარგი როგორ არ არის, მთელი მილეთის ხალხი სულ მანდ დაწანწალებს:
თათარი, ყაზილბაში, ურია, ოსი, სომეხი, რუსები ხომ რაღა, ბუზსავით ირევიან.
— მართალია, რომ აქ კაცს თავს მოსჭრიანო და მერე ისევ გააცოცხლებენო?
— მართალია, მაშ? ეგ კიდევ რა! რაღაც მოუგონიათო, ფიცრებს თავის-თავად ხერხავსო.
— ეხლა ეგა სთქვი. — თავი არ მამიკვდება.
— როგორ? ისე თავის-თავად? — თავის-თავად.
— არც კაცია, არც ადამიანი? — არა.— მაშ ხერხი ვის უჭირავს?
— ეშმაკს და ქაჯს, ღმერთმა ნუ იცის რუსების თავი! — რუსების მოგონილია განა ეგა?
— მაშ არა და შენის მაზლის დავითისაა!
— დიდება შენდა, ღმერთო თვალთმაქცობას რომ ჰთამაშობენ, ისიც გინახავს?
— აბა რომელი? — აი, გაჭენებულ ცხენზედ რომ კაცი დადგება, იმ კაცზედ კიდევ კაცი, იმაზედ კიდევ კაცი და კიდევა და კიდევა.
— ეგ რა არის? მე კი არ დავდგებოდი ხოლმე გაჭენებულ ცხენზედ ჩემ პატარა ბიჭობაში!.. — დაიკვეხა ლუარსაბმა.
— აი, შენმა მზემ! შენ კი იქნებოდი, რომ დამდგარიყავ.
— ღმერთმა იცის! ეხლა ჯანი აღარ მამდევს და სიმარდე, თორემ ეხლავ გიჩვენებდი.
— ნუ იკვეხ. ხომ ვიცი, ჩემო კარგო, რაცა ხარ.— განა კვეხნისთვის ვამბობ? მე იმისთვის ვთქვი, რომ ეგ რა თვალთმაქცობაა-მეთქი. მაგაზედ უფრო ბევრი ასეთია, რომ...
— მაინც? — რა ვიცი, რამდენი რამ არის. — სთქვი რაღა, მეც ვიცოდე.
— ბევრია. — მაინც? — რა ვიცი, რამდენი რაღაცაებია... — მაინც?
— ეჰ, ვინ მოსთვლის? ბევრია, ნეტავი შენ! რა-რიგად ჩამოცხა! უჰ!
რომ არ იცოდა რა ეთქვა ჩვენ უბოროტო ლუარსაბსა, სიტყვა გადაასხვაფერა.
მოიხადა ყალმუხის ქუდი, შუბლიდან და სახიდან იმითი ჩამოიწმინდა ოფლი.
მერე გააკეთებინა ჩიბუხი და ჩიბუხის წევაში ისევ ხვრინვა ამოუშვა, მერე ასეთი, რომ რამდენიმე დღის უძილო ეგონებოდა კაცსა.
Xმეხუთე დღეს შინ მშვიდობით მოვიდნენ ჩვენი ბედნიერი ცოლქმარნი, თან მოჰყვათ, რასაკვირველია, იმედი, რომ შვილი გაუჩნდებათ.
მაგრამ გავიდა  სამი თვე — ყმაწვილმა მუცელში არ გაიჩუჩუნა, გავიდა ექვსი თვე — კაბა არ დაუვიწროვდა დარეჯანსა.
გავიდა ცხრა თვეც და დარეჯანს მუცელი არ ასტკივდა.
დარეჯანი მაინც იმედს არა ჰკარგავდა:
ამდენი სხვა-და-სხვა ფერის და სხვა-და-სხვა ნაირად შელოცვილი ქვები შეიბა და კაბის უბეზედ დაიკერა, რომ მართლა იმედი უნდა ჰქონოდა, და ჰქონდა კიდეც.
თუ აქამდინ არ ეყოლა, ის იმიტომ, რომ ლუარსაბმა ხატს დაამუნათა და წააყვედრა — „შორს არისო“.
თორემ ეს დამუნათება და წაყვედრება არა ყოფილიყო, ეხლა შვილი ეჯდებოდა დარეჯანს კალთაში.
ლუარსაბი ავ გუნებაზედ იყო. ეგ არაფერია, რომ შვილი არ უჩნდებოდა და ხატმა მოატყუვა: დაიბარა და არ მისცა კი შვილი;
ამის ჯავრი ის იყო, რომ დავითს, ამის ძმასა, უთქვამს: „ის ოხერი, როდის იქნება ჩაძაღლდეს, რომ იმის მამულებზედ ვინავარდოო“.
ესა ჰკლავდა ლუარსაბსა, თორემ შვილის უყოლობა ამისთვის კიდევ დიდი უბედურება არ იყო.
ერთხელ ესე დაღონებული აქეთ ტახტზედ გულდაღმა იწვა ლუარსაბი, იქით ტახტზედ კიდევ კნეინა დარეჯანი წინდასა ჰქსოვდა.
ძალიან ცუდს გუნებაზედ იყო ხმაგაკმენდილი ჭერს გაუშტერა თვალი და ჰფიქრობდა, იმაზედ ჰფიქრობდა, როგორ მოახერხოს, რომ შვილი გაუჩნდეს.
— „განა შვილი იმისათვის მინდა, რომ მართლა შვილი მყვანდეს? — ამბობდა თავის-თავად,
— შენც არ მამიკვდე! დავითის გამოჯავრებით მინდა, ის არ მინდა ჩემს მამულებზედ გავახარო.
იმისი ჯავრი არ მინდა შევირჩინო, თორემ ეს ჯაბრი რომ არ იყოს, ძალიანაც არ ვინაღვლიდი, რომ შვილი არა მყავს.
ცოტანი არიან უშვილონი განა? მეც იმათში ვიქნებოდი. დავითი არ მინდა გავახარო, დავითი!”
ეს რომა სთქვა თავის-თავად, გადმობრუნდა დარეჯანისაკენ დაღონებული და მწუხარე ხმით უთხრა:
— ეხლა დავითს უნდა შერჩეს ის სიტყვები!.. უნდა ჩვენს მამულ-დედულზედ გავახაროთ!.. დარეჯან შენი ჭირიმე, თუ გიყვარდე, თუგიყვარდე, აი!
ერთი ვაჟიშვილი ჰშობე, დავითის გამოჯავრებით მაინცა ჰშობე, რომ სხვა არა იყოს-რა.
ოღონდ იმისი ჯავრი კი ამომაყრევინე და მერე თუნდა მამკალ. შენი ჭირიმე, შენი დედაკაცობის ჭირიმე! თუ გიყვარდე, აი!
— ვშობამ, შენ ნუ მოუკვდები ჩემს თავს, ვშობამ, თუ აგრეა! — უპასუხა კნეინამ ისე, ასე გგონია მართლა ამის ხელში იყოს შვილის შობა.
— წუხელის სიზმარში ერთმა მოხუცებულმა კაცმა — ფეხებამდინ უმტვერო ქაღალდივით წვერი ჰქონდა — ერთი წამალი დამალევინა და მითხრა:
გამრავლდი, ვითარცა იაკობო! მე მაშინვე მუხლზედ ვემთხვივე, შენ მაგიერადაც ვემთხვივე.
— მართლა? — წამოიძახა იმედმოცემულმა ლუარსაბმა, — ისე თვალითა ნახე?
— აი, როგორც შენა გხედავ. — ენი ჭირიმე!.. მაშ იმედია, დარეჯან-ჯან!
— მაშ ქა! — ო, შენ გეთაყვანე, შენა! — დაიჯერა და გაიღიმა ლუარსაბმა, — როგორ გითხრა?
— გამრავლდიო, ვითარცა იაკობ.
— იაკობი ვინ იყო?დარეჯანმა არ იცოდა, ვინ იყო. ისე კი გაეგო, მგონი — წირვა-ლოცვაზედ, იაკობის სახელი, და ვინ იყო, რა იყო, როდის იყო — ამაების არა იცოდა-რა.
მაგრამ არ-ცოდნა ითაკილა, ისევ რაღაცა მოჭორება ირჩივა „არ ვიცის“ თქმასა, როგორც ამ-გვარ შემთხვევაში ყველა ქართველმა იცის ხოლმე.
— ვინ იყო? — იკითხა დარეჯანმა, — წირვა-ლოცვაზედ მაინც არ გაგიგია?
აბრაამის მძახლის განაყოფის შვილი იყო.
— ეხლა, გამრავლდიო, ვითარცა იაკობ, მითამ რაო?
— მითამ ისაო, რომ გამრავლდიო, — აუხსნა დარეჯანმა.
— აი, ვენაცვალე იმის ენას! მაშ იმედია?
— იდევ! ნუ იცი შენ ეგ, ნუ! ნუ ხარ უჯერო, ცოდვაა.
— აღარ ვიქნები, აღარ, ოღონდ შენ შვილი ჰშობე, თუნდა ენასაც
მოვიკვნეტ, ოღონდ კი დავითს ნუ გაახარებ.
— ღმერთია მოწყალე გეუბნები, არ გავახარებ-მეთქი.
— ახ, ნეტავი კი მართალა ჰშობო და.
— კიდევ! ნუ ხარ უჯათი, წმინდა კაცის სიტყვაზედ როგორ ხარ უჯერო, რა დაგემართა?!— აი, დალახვრა ღმერთმა!
ჩემ-თავად გულში უნდა მეთქვა — ღმერთმან იცის — და აკი კიდევ წამომცდა. ახ, ნეტ...
—კიდევ! — ფუი, დალახვრა ღმერთმა! კინაღამ კიდევ არ წამცდა!.. ეხლა, მეტად რომ მინდა, იმიტომ, თორემ...
ეჰ, გადავბრუნდები, დავიძინებ, თორემ, მე რომ ვიცი ჩემის ენის ამბავი, ერთს კიდევ წამომაროშვინებს რასმეს და ღმერთი მიწყენს.
— თელეთისა არ იყოს! იმდენი ამუნათე, იმდენი იძახე — შორს არისო, რომ გაგვიწყრა და აი, დღესაც შვილი არა გვყავს.
— მერე აკი მაშინვე შევეხვეწე, ნუ გაჯავრდები-მეთქი. რატომ არ მაპატივა!
რა ვუყოთ, რომ „შორს არის“-მეთქი ერთხელ წამომცდა? ერთი ალილო მღვდელსაც შესცდებაო.
— კარგი, კარგი! რაც იყო, იყო; ეხლა მაინც არ აწყენინო. — მაშ დავიძინებ. — შენი ნებაა.
ლუარსაბი გადატრიალდა და პატარა ხანს უკან ერთი მადლიანი თავისებური ხვრინვა ამოუშვა.
ნეტავი არ დაეძინა. ძილში საშინელი სიზმარი ჰნახა.
ჰნახა, რომ დავითი სიხარულით აღარ არის, რომ ამას შვილი არ უჩნდება; დადის ყველგან და სულ იმას იძახის:
ის ოხერი როდის იქნება ჩაძაღლდეს, რომ იმის მამულებზედ ვინავარდოო. სტკივა გული ლუარსაბსა, ჯავრი მოსდის, გული ყელში მოებჯინა.
რა ჰქნას? — „ღმერთო! — ამბობს სიზმარში გულნატკენად ლუარსაბი, — რა დაგიშავე, შე დალოცვილო, რომ შვილს არ მაძლევ?
მიბძანე და აკი გიახელ თელეთს სალოცავადა, თორმეტ-აბაზიანი ცხვარი დაგიკალ, ორი აბაზის წმინდა სანთელი აგინთე.
სხვა რა ვქნა? წირვა-ლოცვას უამისოდაც არ ვაკლდებოდი, მარხვა მე არ გამიტეხია, ყოველ წელიწადს წმინდა ზიარება მიმიღია და აღსარება მითქვამს.
აბა ჩვენ მღვდელსა ჰკითხე, თუ მე ცოდვა მიქნია რამე. დავითის ლუკმად უნდა გამხადო?!
რაც იმას ქვეყანაზედ ცოდვა ჩაუდენია, ვინ მოსთვლის? შარშან ივანე ნათლისმცემლის თავის მოკვეთის დღეს ხორცი უჭამია.
პურის ნატეხს რომ მიწაზედ ჰხედავს, არ აიღებს და არ ემთხვეა, იქნება ფეხიც დაადგას და გასრისოს კიდეცა.
უკურთხეველ ყურძენსა სჭამს, ფერისცვალობამდის არ მოიცდის ხოლმე, აღდგომა-დღეს მღვდელს არ მოუცდის — რომ სუფრა უკურთხოს, ისე მივარდება ხორცეულს — როგორც დათვი, ამისთანა მსუნაგია.
ზიარებით კი ეზიარება ხოლმე, მაგრამ რა გამოვიდა? სამი დღე ემზადება, მარტო სამი დღე.
აბა, ეს რა ზიარებაა! ეს ყველა იცი — შე დალოცვილო ღმერთო — და მაინც კიდევ იმისაკენა ხარ!
დაილოცა შენი სამართალი! ჰო, მართლა, ერთი კიდევ დამავიწყდა: ერთი მწევარი ჰყავს, თავის თეფშში აჭმევს ხოლმე.
ქრისტიანი კაცი კია! მე ხომ ამისთანას არაფერსა ვცოდავ, რად მიწყრები?
მერცხალი გინდა, იმას დასძლევს ხოლმე, ოფოფი გინდა, იმას დასძლევს, გუგული, კვიცი — რაც გინდა, ყველაფერი ბოროტი იმაშია.
მე კი — ღმერთო, ხომ შენ იცი — არაფერს არ დაუძლევივარ, რად მიწყრები? იმისთვის, რომ თელეთში წასვლაზედ ჭოჭმანობა დავიწყე? აკი მაშინვე მოვინანიე!..“
ეგრე უჩიოდა ღმერთს ლუარსაბი. მერე ჰნახა, რომ მითამ ღმერთმა მიიღო ეს ჩივილი საბუთად და გული მოიბრუნა ლუარსაბისაკენ, აი, მითამ რვა თვეც არის, რაც დარეჯანი ორსულია.
ერთი თვეც, ერთად-ერთი, და ლუარსაბს შვილი ეყოლება და დავითს თვალი დაუდგება.
უხარიან სიზმარში ლუარსაბსა, რომ ამის ჩივილმა გასჭრა, სიხარულით ფეხზედ ვეღარა დგება.
დავით და იმისი ცოლი ჯავრით აღარ არიან.
ლუარსაბს ისეშვილი არ უხარიან, როგორც ისა, რომ დავითი და ელისაბედი ჯავრით აღარ არიან.
ორი კვირაც მითამ გავიდა, აი, ორი კვირა კიდევ და დარეჯანი დაწვება.
უხარიან, უხარიან ლუარსაბს, მაგრამ! — აი, უბედურება — ლუარსაბი უეცრად ავადა ჰხდება და ძალიანაც ჰხდება, ასე რომ მითამ მოკვდა კიდეცა.
მაგრამ ისე კი მოკვდა, რომ ყველაფერსა ჰგრძნობს.
ესმის, რომ დარეჯანი საშინელის ხმითა სტირის და სოფლის მოტირალე დედაკაცები მწუხარე ბანს აძლევენ.
ესმის, რომ იქით, სადღაც კუთხეში, დავითი და ელისაბედი იცინიან, ჰხტიან და ლუარსაბის ავეჯეულობა თავის სახლში გადააქვთ.
ლუარსაბს სისხლი ყელში მოსდის, უნდა წამოდგეს, მაგრამ იცის რომ მკვდარია და იმიტომ არა დგება.
— „ხვალ მამულებს ჩავიბარებო,” — იძახის ხმა-მაღლა დავითი.
ლუარსაბი იწურება ამ სიტყვებზედა, იტანჯება, უნდა სთქვას — რომ „ნუ მისცემთო, დარეჯანი ორსულად არის, შვილი ეყოლებაო”, მაგრამ იცის, რომ მკვდარია და არას ამბობს.
საშინელ მდგომარეობაშია საწყალი, ცოცხალ-მკვდარი ლუარსაბი.
რა ჰქნას აბა მკვდარმა? — „ვაი, რა დროს მოვკვდი!.. როცა ღმერთმა შვილის მოცემა ინება, მაშინ!
— ამბობს სიზმარში თავის-თავად ლუარსაბი, — ახ, ნეტავი ეხლა კი გავცოცხლდე და!..“
მაგრამ სად არის გაცოცხლება? აი, კუბოც მოიტანეს, აი, ჩაასვენეს კიდეცა და კუბოში ჩადებული და მორთული დაასვენეს ტახტზედა.
მესამე დღეს მღვდლებიც მოვიდნენ, ასწიეს კუბო და წაიღეს გალობითა და ტირილითა.
ამ გალობაში და ტირილში დავითისა და იმის ცოლის მხიარული სიმღერა ესმის ლუარსაბსა.
ესმის ეს ყველაფერი, ჰგრძნობს რომ ანდერძიც აუგეს და სასაფლაოზედაც წაიღეს, უნდა სთქვას: „ნუ დამმარხავთო“, მაგრამ იცის მკვდარია და არას ამბობს.
აი, მიწაში ჩაუშვეს საწყალი ლუარსაბი, ესმის, რომ საფლავის პირზედ დავითი სდგას და ეუბნება დიანბეგს: ხვალ მამულები უნდა ჩამაბაროვო.
ელისაბედი კი უჯავრდება: რას ჰბოდავ? სახვალიოდ რად იხდი საქმესა, განა დღეს კი ვერ ჩაიბარებ?
ლუარსაბს ეს ყველაფერი ესმის, ჰხვნეშის, ჰწვალობს, იტანჯება, ცივ ოფლს ასხამს, ჰკანკალებს, თრთის ცალკე შიშისაგან, ცალკე ჯავრისაგან, რომ დავითსა რჩება ბურთი და მოედანი.
— „ახ! ნეტავი კი ეხლა გავცოცხლდე და!“ — იძახის გულში ლუარსაბი.
მაგრამ სად არის გაცოცხლება? აი, მიწაც მოაყარეს, ჯერ მუჭა-მუჭად მიწა ცვივა და კუბოს ფიცრებზედ რახა-რუხი გააქვს, მერე შეატყო, რომ ნიჩბებითაც დაუწყეს მიწის ყრა.
ლუარსაბს უღონდება გული, სული ეხუთება, ჰაერი დაეხშო და, აი, ერთი წუთიც და გათავდება კიდეცა.
მაგრამ ვინ არის მეშველი? ესმის, რომ ხალხის ხმაურობა თან-და-თან მისწყდა, ყველანი წავიდნენ და მარტო ლუარსაბი საფლავში დააგდეს დაფლული.
გულმა ტეხა დაუწყო, რომ დარეჯანმაც კი — ამის საყვარელმა დარეჯანმაც კი — სხვებსავით თავი დაანება და ამასთან არ დაიმარხა.
ლუარსაბს გული ამოუჯდა, დაიწყო ტირილი: „ეგ იმედი მქონდა იმისაგან!“ ამბობს თავის გულში: „დამაცა, შენც საიქიოს არ მოხვალ, იქ მოგაგონებ“.
ამ ლაპარაკში რომ არის, საფლავზედ ფერხულის ხმა შემოესმა, ხმა გაიკმინდა, ყური დაუგდო.
მოესმა, რომ დავითი და ელისაბედი ფერხულში ჩაბმულან და ჯერ კიდევ სველ საფლავზედა ფერხულსაც უვლიან.
„ჩაძაღლდი, განა?“ — უყვირიან ზემოდამ.
ეხლა კი გული აენთო; ერთი საშინლად გაინძრა, უნდოდა ისე წამოწეულიყო, რომ კუბოს თავი და მიწა აეგლიჯნა, საფლავიდამ ამოსულიყო, ამათთვის ერთი ყოფა დაეწია და თავზედ ლაფი დაესხა.
ამ ტრიალში და ვაი-ვაგლახში რომ არის, ერთი იხტუნა, მითამ საფლავიდამ ამოხტომა უნდა, და ტახტიდამ ძირს აგურებზედ კი ბრაგვანი მოიღო.
მაშინ კი თვალები დააჭყიტა, ჯერ კიდევ სიზმრის შიშის-ზარი ისევ უბზუოდა თავში, ასე რომ სულელსავით გაშტერებული და ფილაქანზედ გაშოტილი პირღია დარჩა.
სასაცილო რამ იყო. ისე დაიკარგა, ისე გაფითრებული და ცივ ოფლში იყო, რომ დიდხანს გონზედ ვეღარ მოვიდა და არამც თუ წამოდგომა მოაგონდა, არც კი გაინძრა.
ისეთი შეშინებული იყო, რომ სიკვდილის ფერი ედო ოფლიან სახეზედა.
ამის დაცემაზედ ოთახი, რასაკვირველია, შეინძრა.
დარეჯანს თურმე — იქით, მეორე ტახტზედ — ჩასძინებოდა და ოთახის ზანზარზედ ამასაც გამოეღვიძა.
ამან, — რადგანაც ჯერ არ იცოდა ლუარსაბი რა ყოფაშია, — ჯერ წამოიძახა, — ლუარსაბ! გაიგე? მიწისძვრა იყო.
ლუარსაბი ჯერ კიდევ სიზმრის ამბავში იყო და ხმა არ გასცა, დარეჯანი წამოჯდა და მხოლოდ მაშინ დაინახა,
რომ ლუარსაბი გაფითრებული აგურებზედ უძრავად ჰგდია და სულელსავით დაუჭყეტია უგუნური თვალები. დარეჯანს ფერი ეცვალა.
— უი შენს დარეჯანსა! ეს რა დაგმართვია, შენ გეთაყვანოს ჩემი ცოცხალი თავი!
ლუარსაბმა ვერც ეს დარეჯანის ნათქვამი გაიგო.
სიზმარმა ისეთი თავბრუ დაასხა, რომ შიში ჯერ გამონელებული არა ჰქონდა და ეს ამბავი სიზმრის გაგრძელება ეგონა,
იმიტომ ჯერ არც-არა ესმოდა-რა და ვერცა-რასა ჰხედავდა, თუმცა თვალები კი ეჭყიტა.
დიაღ, ჯერ ისევ სიზმარი ეგონა, მხოლოდ ის აოცებდა, რომ „აკი დამმარხესო და მგონი მე ჩემს ოთახში ვარ ეხლაო.
ეს როგორ მოჰხდაო?” ამის ფიქრში დაიფანტა ამისი გონება.
ამიტომაც პასუხის მაგიერად თავისი შიშნაჭამი თვალები გიჟსავით შეაჭყიტა დარეჯანსა, თითქო ჰხედავს კიდეცაო და არც იჯერებსო, რომ იმის წინ დარეჯანია.
დარეჯანს ელდა ეცა, ხომ არ გაგიჟდაო. მაშინვე ტახტიდამ ჩამოფრინდა და მივარდა გაშოტვილს ლუარსაბს.
— რა დაგემართა, შენი ჭირიმე, შენი! ხმა ამოიღე, გეთაყვანე, თორემ ლამის მე ჩემი დამემართოს!
— დამაცა!.. — გაუქნივა თანაც ხელი ლუარსაბმა, მითამ მამშორდიო, — მინდა მოვიგონო.
ესა სთქვა, ხმა გაიკმინდა, მაინც არ წამოდგა და თვალებდაჭყეტილმა და პირდაღებულმა დაიწყო ფიქრი, რომ მოიგონოს ის, რაც დაემართა.
ისე უეცრად და ამ ყოფით გამოღვიძებულს სიზმრის ამბავი ცოტაღა დაახსოვდა და ის უნდა მოეგონა.
— შენ გენაცვალე! — მიემუდარა დარეჯანი, — ჩქარა მითხარ, თორემ შიშისაგან ლამის გავთავდე.
ლუარსაბმა ყური არ ათხოვა და სიზმრის ფიქრში წასულმა თავის-თავად ხმამაღლა ლაპარაკი დაიწყო:
— მე მოვკვდი. დარეჯანი ჯერ კი ტიროდა და მერე, როცა დამმარხეს და ყველამ თავი დამანება, დარეჯანმაც მიღალატა.
ეგ იმედი მქონდა იმისაგან? თავი დამანება და ჩემთან არ დაიმარხა!.. აკი უყვარდი!
დამაცალოს!.. ის სულ-ძაღლი დავითი!.. ის ქოფაკი ჩემი რძალი!..
ფერხული დააბეს განა, დამაცადონ!.. აი, მკვდარი არა ვყოფილიყავ, მე ვუჩვენებდი იმათ!.. მაგრამ რა მექნა, რომ მკვდარი ვიყავი!..
ბევრს რაღაცეების ბოდვას მოჰყვა ჩვენი ლუარსაბი. დარეჯანი კი გაფითრებული ყურს უგდებდა, არ ესმოდა რას ჰლაპარაკობს.
— შენი ჭირიმე, ლუარსაბ! — უთხრა კანკალით დარეჯანმა, — სიზმარში ხარ, თუ ცხადივ? მითხარ, თორემ შენს მაყურებელს სული დამელია.
— ეხლა განა? მაშინ რატომ არ დაგელია, როცა მიწა მომაყარე და მარტოკა ჩამფალი შავ მიწაშია?
— რას ამბობ, შენი ჭირიმე, რასა? ერთი შემატყობინე.
— რა უნდა შეგატყობინო? ცარიელი ტირილით რა გამოვიდა, უნდა თან ჩამამყოლოდი.
არა გრცხვენიან, პირში როგორღა მიყურებ?— უი, თვალები ეხლა დამდგომია, თვალები!
— შეჰჭყივლა დარეჯანმა და მაშინვე გამოვიდა მოაჯირზედ, რომ ბიჭებს დაუძახოს, რადგანაც გული დააჯერა, რომ ლუარსაბისათვის ეშმაკს ძილში თავში ჩაუკრამს და ჭკვიდამ შეუშლია.
ის კი არა თუ, ლუარსაბი ჯერ კიდევ სიზმრის ამბავშია.
— მიშველეთ, მიშველეთ! - ჰყვიროდა დარეჯანი მოაჯირიდამ თავში ცემით თავმოხდილი და გაწეწილი.
— მიშველეთ! უი ამ დღის მნახველსა, შე ქოფაკო დარეჯანო!
ჰყვიროდა კნეინა და იცემდა თავში, რაც ძალი და ღონე ჰქონდა. ლუარსაბი ამ ყვირილზედ სრულიად გამოფხიზლდა.
წამოხტა აგურებიდამ და ისე გაღეღილი გავარდა, რომ შეიტყოს, რა დამართვია დარეჯანსა.
დარეჯანმა დაინახა თუ არა ლუარსაბი, ეგონა — მე გამომიდგაო, იშვირა ფეხი და ეცა კიბეს.
კიბეზედ ფეხი გაუსხლტა და ისე რახა-რუხით ჩაგორდა ძირამდინა.
ამ კიჟინაზედ და ვაი-ვაგლახზედ ბიჭები მოგროვდნენ.
— დაიჭირეთ, დააბით! — წივოდა გვერდებდალეწილი დარეჯანი, —დაიჭირეთ, თორემ დაგვჭამს, ვაი, შე ქოფაკო თავო! ამ დღესაც შეესწარ, რომ ქმარი გაგიგიჟდა!
ჰწიოდა საწყალი კნეინა და იცემდა ძალზედ თავში, თითქო იმისი ბრალი იყოს ლუარსაბის გაგიჟება.
ლუარსაბი გაოცდა, ეს ამბავი რომ ჰნახა, სრულიად გაშრა.
ეხლა ამას ეგონა, რომ ცოლი გაუგიჟდა და დაიწყო საწყალმა ტირილი: გულჩვილი იყო.
— რა გაყვირებს, ადამიანო, — გადასძახა ხმაამოჯდომით და ნაღვლიანად დარეჯანსა, სრულიად გონებაზედ მოსულმა და დამშვიდებულმა,
— ვინ გაგიჟდა, შენი სულისა, შენი! მე ჩემ გონებაზედა ვარ.
დარეჯანმა შემოჰხედა, დაინახა, რომ ლუარსაბი ისევ ის ლუარსაბია, არც გიჟი, არც ჭკვიანი, არც ფლავი, არც ჩლავი;
მაგრამ მაინც კიდევ ჯერ ეჭვში იყო. გიჟმა იცის ხანდისხან დაჭკვიანებაო, გაიფიქრა გულში.
— აბა სწორედ შემომხედე, — დაუძახა ქვევიდამ დარეჯანმა და თვალები შემოაჭყიტა.
— აჰა, შენი სულისა! — სთქვა და შეჰხედა ლუარსაბმა.
— წეღან რას ჰლაპარაკობდი? — აბა როდის, შენი ჭირიმე!
— აი, აგურებზედ რომ იწექი. — სიზმარი ვნახე და იმას ვიგონებდი.
— მაშ აგურებზედ რად იყავი გაშოტილი?
— ცუდი სიზმარი ვნახე: მმარხავდნენ მითამ და საფლავიდამ ამოხტომა მინდოდა და ძირს კი დავეცი.
— მართლა, შენ გენაცვალე! — შემოჰხარა დარეჯანმა, — ვუი, შერცხვენილო თავო!
მე კი ქვეყანა შევყარე, ქმარი გამიგიჟდა-მეთქი.
დარეჯანი ამოვიდა მაღლა ლუარსაბთან და მაშინვე შემოსცინა.
ლუარსაბმაც კბილები დაუკრიჭა.
— მართლა გიჟი გეგონე, შენი სულისა? — ჰკითხა ლუარსაბმა.
— მართლა მეგონე, შენ გენაცვალოს ჩემი თავი.
— აი, დალახვრა ღმერთმა, მე კიდევ შენ მეგონე გიჟი. მადლობა ღმერთსა, ორივ კარგადა ვართ. კიბეზედ რომ ჩაგორდი?
— რა მიშავს? მე, რაკი შენ შენს გონებაზედ გხედავ, ყველაფერი დამავიწყდა. — მეც ისე ვარ.
— უი, შენი ჭირიმე, შენი! რომ მართლა გაგიჟებულიყავ, რა მამივიდოდა?
— უთხრა ესა დარეჯანმა და სიხარულით ატაცებულმა, რომ ლუარსაბი თავის ჭკვაზედ არის, ლოყაზედ უჩქმიტა.
ლუარსაბს იამა და, რომ უკან არ ჩამორჩეს ალერსშია, თითონაც უჩქმიტა და ზედ ტკბილის ხმით და ღიმილით „ჰი!” დაატანა.
ესე მოხდა ეს ამბავი. ლუარსაბმა ეს სიზმარი თავიდამ ბოლომდინ, როგორც იყო, ისე უამბო.
დარეჯანმა ისე ახსნა ეს სიზმარი, რომ სწორედ ცხრა თვეს უკან შვილი უნდა ეყოლოს.
— აბა, როგორ? — ჰკითხა ლუარსაბმა.
— ხომ სტიროდი სიზმარშია? — ეხლა დარეჯანმა ჰკითხა.
— ვტიროდი. — მეც ხომ ვტიროდი? — შენცა სტიროდი.
— ტირილი კიდევ სიხარულის ნიშანია. მე და შენ სიხარული სხვა რა გვექნება, თუ არ შვილის ყოლა? მაშ შვილი გვეყოლება და ჩვენი სიხარულიც ისე აგვიხდება.
— მართლა, ტირილი ხომ სიხარულის ნიშანია. უთუოდ ეგრე აგვიხდება. აი, ვენაცვალე სულში იმ სიზმარსა!
თვალი არ დაუდგება დავითსა! აბა, ფერხულს მაშინ ჩამოუვლის, აი! ღმერთო, შენ იცი ეხლა.
ამ დროს ლამაზისეულმა კარი შემოაღო და გახარებული შემოვარდა ოთახში.
— ქალბატონო, ქალბატონო! — წამოიძახა გოგომა, — ჩამჩიაშვილს რომ ძაღლმა შვილი დაუცოფა, იმისთვის ერთი აქიმი დედაკაცი მოუყვანიათ, იმდედაკაცმა თურმე მკითხაობაც იცისო.
ხომ არა გნებავთ აკითხვინოთ? რაც კაცს გულში აქვს და შუბლზედ აწერია, ყველაფერს თურმე მაშინვე შეიტყობს.
— შენს პირს შაქარი, ჩემო ლამაზისეულო, შენს პირს შაქარი, — წამოიძახა გახარებულმა დარეჯანმა, — წადი და ეხლავ აქ მომიყვანე, ფულს გაჩუქებენ-თქო.
გოგო გამოტრიალდა და გაიქცა.
— დარეჯან, შენი ჭირიმე, დარეჯან! სიზმარი ცხადდება! — შეჰყვირა ღრეჯით გახარებულმა ლუარსაბმა,
— ვა! მეტი რაღა გინდა! ღმერთმა თავისთავად მკითხავი კარზედ მოგაყენა. ეს რის ნიშანია?
— მაშ, ქა, რომ გეუბნებოდი და არ მიჯერებდი, მაშ რის იმედით გეუბნებოდი, რომ შვილი მეყოლება-მეთქი? მე რათა ხანია გული მითხრობდა.
— მეც დიდი ხანია გული მითხრობდა, თურმე ეს ამბავი იყო. აბა, ეხლა დაუდგება თვალი დავითსა, აი!
— რა ნაღველი აქვთ იმისთანა, რომ ავადმყოფს თავი დამანებებინეს და აგრე საჩქაროდ მიბარებენ?
— ჰკითხავდა ლამაზისეულს გზა-და-გზა ერთი ტანში მოხრილი, პატარა, მოკუნტული, დაღმეჭილი ბებერი დედაკაცი.— რა ვიცი? ხომ იცი, რომ უშვილონი არიან...
— ეგ ხომ მე უშენოდაც ვიცი, რომ შვილი არა ჰყავთ, — გააწყვეტინა სიტყვა ოსტატურად გამოქნილმა და ცბიერმა მკითხავმა.
სულელს ლამაზისეულს გაუკვირდა: საიდამ იცისო!
— მაშ ქალაქში რომ მკითხავს აკითხვინეს და ეთქო, თელეთი ილოცეთო, ისიც გეცოდინება? — უთხრა გოგომა და დააცქერდა გაოცებული, ვნახოთ, რას იტყვისო.
— მაშ, ჩემო კარგო, ჩვენი ხელობა რა არის? პურს მაგითი ვჭამ და ეგ როგორ არ მეცოდინება?
— მიუგო ოსტატმა დედაბერმა ისე არხეინად, ასე გგონია — მართლა იცოდაო.
— თელეთში რომ ვიყავით, ისიც იცი?
— გეუბნები, შვილო, ჩვენი ხელობა ეგ არის-მეთქი. მაგითი ვცხოვრობთ, მაშ არ გვეცოდინება?
ძალიან უხაროდა გულში მკითხავსა, რომ ამისთანა სულელი გოგო შეჰხვდა, რომ ზოგიერთი საჭირო ამბავი გზა-და-გზა გამოათქმევინა.
გოგოს კი საშინლად უკვირდა ამისთანა გულთამხილაობა ამ დედაკაცისა, სულელს ფიქრადაც არ მოუვიდა, რომ თითონ გააგებინა ყველაფერი, —
უმაგისოდ არა ეცოდინებოდა-რა.გოგომ თავლაზედ ამოატარა მკითხავი.
მკითხავმა თავლის გარეშემო თვალი გადაავლო და ერთი ამოღრანტული რაღაცა შენიშნა „ეს კარგია”, სთქვა გულში.
ცოლ-ქმარი მოუთმენლად ელოდნენ მკითხავსა, ბოლოს მკითხავიც მოვიდა.
რა წამსაც ფეხი ოთახში შემოდგა და თავი დაუკრა, მაშინათვე ოსტატურად მოფიქრებული სიტყვები მიაყარა:
— ძერას ჰკითხეს: შვილები გირჩევნია, თუ ორი თვის წყალუსმელობაო? — წყლის უსმელობაო. ჯორსა ჰკითხეს: — შენ რაღაო? — უშვილობაო.
თქვენთვის არავის უკითხავს და რატომ შვილი არა გყავთ? ვინ დაგწყევლათ ეგრე?
ცოლ-ქმარმა გაოცებით ერთმანეთს შეჰხედეს: საიდამ გაიგო ეგრე მალეო!
ლუარსაბმა პირი დააღო ჯერა, მინამ სიტყვების აზრს მიჰხვდებოდა;
როცა მიჰხვდა — თითქო შეშინდაო, პირჯვარი გადიწერა და სთქვა იმ სახით, როგორც ჭექა-ქუხილის დროს ვიცით ხოლმე:
— ურთხეულ არს სახელი უფლისა. ეს რა მესმის, თქვენი ჭირიმეთ!..
დედაკაცო! ჩვენ გულში იჯექ?.. მკითხავმა ხმა არ გასცა, თითქო ამისთანა ქებას ყურსაც არ ათხოვებსო.
მიუბრუნდა რაღაც მზრუნველობით გოგოს და უთხრა:
— ჯამით წმინდა წყალი მომიტანე, ერთი შავტარა დანა, ნახშირი და ახალი ხორბალი.
მინამ გოგო ამას მოუტანდა, ლუარსაბი და დარეჯანი ენა-ჩავარდნილებსავით იყვნენ.
ეგონათ, რომ თუ არ ეშმაკის მანქანებით,ამისთანა გულთმისნობა არ იქნება.
მოდი და ეშმაკის ხსენებაზედ შიშისაგან ენა ნუ ჩაუვარდებოდათ!
გოგომ მოიტანა ყველაფერი. ბებერი ძირს ჩაჯდა.
ჩააგდო ჯერ ერთი ხორბალის მარცვალი, აიღო ხელში დანა და ნახშირი და დაიწყო ტუჩების ცმაცუნი, მითამ-და ულოცავს.
მერე გაუშტერა თვალი წყალსა. ჩვენი ცოლ-ქმარნი შიშით და კრძალვით ელოდებოდნენ, ჩვენი ბედისწერა რას იტყვისო.
— ქალაქში მკითხავთან გიკითხვინებიათ, — დაიწყო კუდიანმა, —მკითხავიც კარგი შეგხვედრიათ. სწორედ უთქვამს, რომ თელეთი ილოცეთო.
ეხლა კი მართლა შეშინდნენ ცოლიცა და ქმარიცა. ერთმანეთს ყურება დაუწყეს.
ამისთანა გულთამხილაობა რომ არ გაეგონათ თავის დღეში!
დედაბერი ვითომ არაფერს არ ამცნევს, რაც ძალი და ღონე აქვს აცმაცურებს ტუჩებსა და თითო ხორბლის მარცვალსა ჰყრის წყალში.
— კარგი გიქნიათ, — დაიწყო ისევ მკითხავმა, — კარგი გიქნიათ, რომ მკითხავისთვის დაგიჯერებიათ და თელეთის სალოცავად წასულხართ.
შეგეწიოთ თელეთის მადლი; მაგრამ...
აქ სიტყვა გასწყვიტა ბებერმა: თითქო წყალში უნდა ამოიკითხოსო, თვალი უფრო დააკვირვა.
— მაგრამ ისა, რომ იმ მკითხავს გულთმისნობა სავსე არა ჰქონია, — ცოტა ჰკლებია, თორემ თელეთი როგორ არ გიშველიდათ, რომ გამოეცნო.
— აკი შენი ბრალიაო, დარეჯან! ადრევ რომ მითხარი. გამოდის ჩემი ბრალი არა ყოფილა,
— უთხრა ლუარსაბმა თავის ცოლსა, მაგრამ ისე კი, რომ გაშტერებული თვალი მკითხავისათვის არ მოუშორებია.
— დამაცა, რა დროს ეგ არის. მე აქ შიშისაგან სული მძვრება. რა ყოფილა, შენ გენაცვალე, ეს დედაკაცი!..
— ამბობდა მართლა შეშინებული დარეჯანი.
— დიაღ, მკითხავის ბრალია, — მოჰყვა ისევ კუდიანი, — იმის ბრალია. იმას რომ მიგნება ჰქონოდა, ეხლა შვილი კალთაში გეჯდებოდათ. დიაღ გეჯდებოდათ, რომ...
აქ ისევ სიტყვა გასწყვიტა ხერხიანმა დედაკაცმა და უფრო გაუშტერა თვალი წყალსა. ლუარსაბი და დარეჯანი სმენად გადაიქცნენ.
— დიაღ, თელეთი გიშველიდათ — კიდევ შეგეწიოთ იმისი მადლი — თელეთი გიშველიდათ,
— გააგრძელა სიტყვა მკითხავმა ისევ თვალაუღებლად, — რომ თქვენ სახლში ჯადო არა ყოფილიყო.
ლუარსაბმა და დარეჯანმა, შიშისაგან სულწასულთა, ერთს დროს და ერთხმად კანკალით წამოიძახეს:
— ვაი, ადრე და მალე დაღუპულო ოჯახო!..
— ნუ გეშინიანთ: ეხლა ის ჯადო საშიში აღარ არის, მე ხელში მყავს.
— აბა, მაჩვენე, თუ ხელში გყავს, — უთხრა ლუარსაბმა, მაგრამ, რადგანაც თითონ ეშინოდა იმისი ნახვა, დარეჯანს უთხრა:
— მე კი ვერ შევხედავ, მე თვალებს დავხუჭავ და შენ გასინჯე.
— უი, არა გეთაყვანე, შენ თითონა ჰნახე, მე დავხუჭავ თვალებსა, — მიუგო შიშისაგან ფერმიხდილმა ცოლმა.
— ნუ გეშინიანთ, — დააშოშმანა მკითხავმა, — განა მართლა ხელში მყავს, ჯადო თქვენს ეზოშია.
— სადა, გეთაყვანე, სადა? არიქა, ბიჭებო, მიშველეთ! — დაიყვირა ბატონმა.
— თავლას უკან რომ ორმოა, ჯადო იქა დევს... — მშვიდად დაუმატა მკითხავმა.
— ბიჭებო, არიქა, ბიჭებო! აბა, თქვენი ჭირიმე, ბიჭებო! თუ ბატონის წყალობა გინდათ, ბიჭებო!
თუ ჩოხები გინდათ, თავლის უკან ორმოაო! არიქა, ბიჭებო! თქვენი ჭირიმე, ბიჭებო!
ჰყვიროდა ოთახში ზარდაცემული ლუარსაბი.
აქეთ კიდევ დარეჯანი კანკალმა აიტანა და ტუჩები გაულურჯდა, მაგრამ მაინც კიდევ ქმარს უთხრა:
— აქ რომ ჰყვირი, ვინ რას გაიგებს? გარეთ გადი და გაგზავნე ბიჭები.
— არა, გეთაყვანე, ეხლაკი შენ გადი და მერე თუნდა ორმოცჯერ მე გავალ.
— გადი, რისა გეშინიან, ჯადო ხომ არ დაგარჩობს, — ეუბნებოდა კნეინა და თითონაც კი ეშინოდა.
— არა, გეთაყვა, შენ გადი. რა არის? ეხლა, თუ ღმერთი გწამს, შენ გადი, თუ გიყვარვარ, შენ გადი.
— არა გრცხვენიან, მე დედაკაცსა მგზავნი და შენ კი ქუდი გეხუროს და კაცი გერქვას?
— რა დროს კაცობაა, რას ამბობ? სახლში ჯადო არისო.
— მე დავუძახებ ბიჭებს, — უთხრა მკითხავმა, — მაგაზედ როგორ დაღონდით!
— ო, გეთაყვა, შენ დაუძახე, ჩვენ — ხომ ხედავ — დავღონდით, — შეეხვეწა ლუარსაბი,
— ეხლა, ოთახში რომ ჩვენ მარტონი დავრჩებით, ხომ არაფერი? — არაფერი.
მკითხავი გავიდა, ბიჭები გაისტუმრა ჯადოს ამოსაღებად.
ბიჭებმა ბევრი უტრიალეს თავლასა და ორმო ვერა ჰნახეს. მოვიდნენ და ბატონს უთხრეს:
იქ ორმოს რა უნდაო.
— ვაი, შენ ჩემო თავო! — დაიძახა ლუარსაბმა, — დახე, ჯადოს ამათთვისაც თვალი აუბამს, რა გვეშველება?მკითხავმა ჩაიცინა.
— მე წავალ თითონ. მე ჯადო თვალებს ვერ ამიბამს, — სთქვა მკითხავმა, — თქვენც წამოდით, რომ თქვენის თვალითა ჰნახოთ.
— არა, გეთაყვანე, ჩვენ ისეც დაგიჯერებთ, — უთხრა ლუარსაბმა, რომ ეშინოდა იქ წასვლა. — უჩვენოდ წადი, შენა ჰნახე, მითამ ჩვენ გვინახავს.
დედაბერი წავიდა, თან ბიჭები წაასხა და პატარა ხანს უკან რაღაცა ძონძები ამოიტანა.
— აქ ნუ შემოიტან, — ჰყვიროდა ლუარსაბი და თან კუთხეში იმალებოდა, — აქ ნუ შემოიტან, მანდვე დააწვევინე, მანდვე! ჯადო დასწვეს.
მეორე დღეს გუშინდელი ბიჭები დაიბარა ლუარსაბმა და ამისთანა საუბარი დაუწყო:
— მართლა ორმო იყო? — თქვენი რისხვა არა გვაქვს, მართლა ვნახეთ, — მიუგეს ბიჭებმა.
იმათ ხომ მალე იციან ამისთანაების გატანა.
— არა, თქვენ ის ორი თვალითა ჰნახეთ?— ორის თვალითა, აი ისე, როგორც შენ გხედავთ, ბატონო!
— დიდება შენდა, ღმერთო! ამოდენა კაცი აქ დავბერდი და მე იქ ორმო არსად არ მინახავს!..
გაგონილა? როგორ შეიტყო? დიდი მისნობა არ უნდა ჰქონდეს?..
— მაგის ხელობა ეგ არის, შენი ჭირიმე, და იქიდამ შეიტყო, — მიუგეს ბიჭებმა.
— ალბად ეგრეა, თორემ... აი, დალახვრა ღმერთმა! აბა, თქვენ გინახავთ ვისმე იქ ორმო, ან გაგიგონიათ?
— რაც არ არის, რასა ჰნახავდნენ, — წაიბუტბუტა ერთმა თავმოწონებულმა ყმაწვილმა ბიჭმა, რომელიც შორი-ახლო იდგა და მკლავი ხანჯალზედ ებჯინა,
— ერთი რაღაც გოგო-ბიჭების ნაჩიჩქნია და იმ კუდიანმა ორმოდ გახადა. რა უკვირთ?
ეს ისე სთქვა, რასაკვირველია, რომ ლუარსაბს არ გააგებინა.
— შენ რა გენაღვლება, ძმაო, — წასჩურჩულა ერთმა ხნიერმა გამოცდილმა გლეხკაცმა, — ხომ ჰხედავ — ბატონს უხარიან, რომ იქ ორმოა.
დაე ეგონოს, რომ ორმოა, შენ რა?
— შენი რისხვა არა მქონდეს, — მიუბრუნდა მერე ბატონს ცბიერი მონა,
— მე იქ ორმო არც მენახოს და არც გამეგონოს დღევანდლამდინა.
აი, ჭიპი აქ მომიჭრია და ამოდენა კაცს ლამის სულიც აქ დამელიოს, მაგრამ ხომ მოგეხსენებათ, შენი ჭირიმე, კუდიანის საქმე ეგ არის.— განა ის კუდიანი იყო?
— მაშ? კუდიანობის ღამეს, ჭიაკოკონობას, შენი ჭირიმე, გადააჯდებიან ხოლმე — აი, დასწყევლოთ ღმერთმა — ცოცხზედა და თავის ბატონთან გაფრინდებიან ხოლმე.
მოგახსენებენ, ჩიტურაშვილის დედა თურმე ბუხარში აძვრება ხოლმე, ცოცხზედ — როგორც ცხენზედ — შეჯდება და, ჰერი ბიჭო, გაუტევს ხოლმე.
— ეგ მეც გამიგია. რამდენი სასწაულია ქვეყანაზედ! დიდება შენდა ღმერთო!.. — გადიწერა პირჯვარი ლუარსაბმა,
— მაშ ჩიტურაშვილის დედასაც ეცოდინება მკითხაობა?
— განა ყველამ იცის, შენი ჭირიმე! ის უფროსი რომ ჰყავთ და კუდიანობის ღამეს ძღვენით რომ მიდიან ხოლმე, ის უფროსი თურმე ეტყვის:
შენ, მავანო, მკითხაობა მიჩუქებია შენთვის, მეორეს კიდევ ეტყვის: შენთვის — აქიმობაო, ესე გახლავთ.
— ეგრე იქნება, თორემ აბა საიდამ გამოიცნობდა, რომ იქ ორმო არის?
ჭკვიანი არ უნდა იყოს ის უფროსი?
— მოგახსენებენ, სოლომონ ბრძენზედ უფრო ჭკვიანიაო.
— არ ეტყობა, თუ! დიდება შენდა, ღმერთო ჩემო! — გადიწერა ისევ პირჯვარი და შევიდა ოთახში დარეჯანთან.
— გაიგე, დედაკაცო, რა ამბები მოახდინა იმ უხეირო, უკბილო ბებერმა? — უთხრა ცოლსა,
— ის უფროსი რომ ჰყავთ, იმისი პირველი კარის-კაცი ეგ უნდა იყოს.
აი, დალახვროს ღმერთმა! ეს რა ვნახე, თქვენი ჭირიმეთ!
— კარგი, ნუღარ მომაგონე, თუ ღმერთი გწამს! აქამდინ ტანში შიშისაგან ჟრუანტელი მივლის.
— აი, გულთმისნობა რა არის! ამდენს ხალხს ჩემს სახლში ჭიპი მოუჭრიათ და ერთმა არ იცოდა დღევანდლამდინ, რომ იქ ორმოა.
რა ქნა, თქვენი ჭირიმეთ!
— ღმერთო, შეგცოდე და, იმას თუ ეშმაკი არ ეჯდა ტანში, რა ვიცი?
ცოლ-ქმარმა ეშმაკის ხსენებაზედ პირჯვარი გადაიწერეს და სამჯერ შეაფურთხეს ეშმაკსა.
— ეხლა კი... რა ვიცი? ეხლაც რომ შვილი არ გვეყოლოს, ერთი მეტის-მეტი ღვთის წყრომა იქნება, — სთქვა ლუარსაბმა.
— ეჰ, შენც ერთი!.. მაგას რაღა თქმა უნდა. ისე დაჯერებული ვარ, რომ მითამ შვილი კალთაში მჯდომია. რაები არ გამოიცნო!.. მოდი და ნუ დაიჯერებ.
— მაშ! მეც იმიტომ ვამბობ და!.. მკითხაობა რომ არ გაეჩინა ღმერთსა — ვენაცვალე იმის სიბრძნეს — რა გვეშველებოდა? ჯადოს ვიღა იპოვიდა?
ორივენი ჩაჩუმდნენ და ორივენი მაინც კიდევ გაოცებულნი იმეორებდნენ გონებაში გუშინდელს საოცარს ამბავსა.
ბოლოს ლუარსაბმა ისევ დაიწყო:— დარეჯან! წყალში ხომ არა ჰხედავდა? ჰა? შენ რას იტყვი?
— იქნება მართლა! შენ ნუ მოუკვდები ჩემს თავს, სწორედ წყალში ჰხედავდა.
— რა ვქნა, მე კი აგრე მგონია და! — ღმერთმან იცის, იქნება სწორედ ეგრე იყოს.
— რა ვიცი! მე კი რაღაც ეჭვი მაქვს და! — ენმა მზემ, ეგრე უნდა იყოს.
— რა ვიცი, ჩემმა გონებამ კი ეგრე გასჭრა და! — ჩემი გულიც ეგრე მითხრობს, ლუარსაბის სიცოცხლემ!
— იმ ხორბლის მარცვალს რომ ჩააგდებდა ხოლმე წყალში და რაღაცა რგოლები კეთდებოდა, ის ხომ არ იყო?
— იქნება მართლა! სწორედ ის იქნებოდა. — რა „ის”?— რომ სთქვი „ისა”.
— აკი გითხარ! — მიუგო ლუარსაბმა თავმოწონებით, რომ მე გამოვიცანიო, — სწორედ ეგრე უნდა იყოს, თორემ ის დედაკაცი ეშმაკი ხომ არ იყო, რომ იმისთანა სასწაული მოეხდინა.
— ეგრე უნდა იყოს, მე კი — ღმერთო, შეგცოდე, — ეშმაკობა შევწამე. — შენგან არ მიკვირს! ეშმაკი როგორ იქნებოდა, რქები არა ჰქონდა.
ეშმაკს რქები უნდა ჰქონდეს.
— ეჰ, განა ეგ მე კი არ ვიცი, ისე გავიფიქრე. — ჰო, ეგ სხვა არის.
ორივენი დაჩუმდნენ, ორივენი დარწმუნდნენ, რომ რაც გუშინ არ ესმოდათ, მკითხავს რომ უყურებდნენ, ის დღეს გამოიცნეს და გაიგეს.
— მე კი გამოვიცან, აი, — დაიკვეხა ლუარსაბმა. დარეჯანს, თუმცა ლუარსაბი უყვარდა, მაგრამ მაინც კიდევ თითონ უნდოდა, რომ გამოცნობის სახელი ამისი იყოს და არა ლუარსაბისა:
კაცი სულელი, თუ ბრძენი, ყოველთვის თავმოყვარეა.
— განა, რომ მდომებოდა, მე კი ვერ გამოვიცნობდი, — მიუგო დარეჯანმა, — არ მინდოდა, თორემ გუშინვე გამოცნობილი მქონდა.
— ეხლა მაგას დაიჟინებ.— ღმერთმანი, რომ ასეა.
— ეჰ, შენ ხომ კაცი ვერას დაგანახვებს და თუნდ სოლომონ ბრძენი მოვიდეს, მაშინვე ეტყვი: მე შენზედ ჭკვიანი ვარო.
ეხლა რა არის, ერთხელ მე დამითმო. უცხო ხომ არა ვარ, შენი ქმარი ვარ.
არ ვიცი, დარეჯანმა დაუთმო, თუ არა, ეს კი ვიცი, რომ ლუარსაბს ძალიან ეწყინა, დარეჯანი რომ შეეცილა.
მკითხავმა მეტად მტკიცედ დააჯერა ცოლ-ქმარი, რომ შვილი ეყოლებათ.
ამ იმედს მცირედი ეჭვიც არ შეურყევდათ. ამ დაჯერებამ იქამდინ მიაღწია, რომ ერთს მშვენიერს დღეს დარეჯანს ეჩვენა, ვითომც მუცელში ყმაწვილმა გაუჩუჩუნა.
რასაკვირველია, გახარებულმა კნეინამ მაშინვე ლუარსაბს ახარა.
— მართლა გაიჩუჩუნა? — წამოიძახა სიხარულისაგან გონებამიხდილმა ლუარსაბმა.
— რას ამბობ, შენ გენაცვალოს ჩემი თავი!..
დარბაისელი დედაკაცი სიხარულისაგან კინაღამ არ შევხტი, მაგრამ მომაგონდა, რომ მუცელი წამიხდება-მეთქი, და შენ მაინც კიდევ არა გჯერა.
— უი, შენ კი ჩაგეკონე მაგ გემრიელ სულშია! ბარაქალა, რომ არ შეხტი, თორემ მუცელი წაგიხდებოდა.
იმ სიხარულში ეგ როგორღა მოგაგონდა! მე კი — მე და ჩემმა ღმერთმა — შევხტებოდი, მერე ისე შევხტებოდი, რომ დავცემულიყავი, კიტრსავით გავსკდებოდი.
დაუდგეს თვალი დავითსა! ფერხული, აბა, ეხლა დაუაროს, აი!
მაშ დღეს მე და შენ ერთი კაი ქეიფიგავწიოთ, ერთი კაი წითელი ღვინო ავახდევინოთ, რომ შვილის სადღეგრძელო დავლიოთ.
ურაა! — დაიყვირა ლუარსაბმა და, რადგანაც გულდაღმა იწვა, თავისებურად, ტახტზედ, ერთი ფეხიც აიშვირა მაღლა და მანამ “ურა” არ გაათავა, ფეხი არ ჩამოუღია.
ეს ამბავი სადილობის დროს მოხდა. აახდევინეს წითელი ღვინო.
ცოლ-ქმარნი, დაჯერებულნი, რომ მემკვიდრე ეყოლებათ და დავითიანთ თვალები დაუდგებათ, სადილზედ გამხიარულდნენ. ნამეტნავად ლუარსაბი შექეიფიანდა და კარგად გამოიბრუჟა.
ელისაბედი ამბობდა, რომ ვითომც დარეჯანსაც უყვარსო ღვინის სმა.
ეს კი ვიცი, რომ იმ სადილზედ ამანაც გადუსო ორიოდ ჭიქა.
ლუარსაბმა სამი ჭიქა ერთად ჯერ არ-დაბადებულის შვილის სადღეგრძელო გადაჰყლაპა და ალავერდი დარეჯანთანაც მივიდა.
დარეჯანმა, თუმცა ესეც ჩაღლეული იყო, მაგრამ დედაკაცობის პატივი შეინახა და ჭიქა თუმცა ჩამოართო, სულ არ დალია.
— დალიე, შენ გეთაყვანე! — ეუბნებოდა მთვრალი ლუარსაბი, — ეხლა ქეიფს ნუ წამიხდენ.
ჩვენის შვილის სადღეგრძელოს როგორ არა სომ? თუ მე და შენ არ დავლევთ, მაშ ვინ უნდა დალიოს? ღმერთი გვიწყენს, იტყვის:
მე შვილი მივეცი და ისინი სადღეგრძელოსაც არა სმენო.
ნუ აწყენინებ მოწყალე ღმერთსა, ძლივს კაი თვალით არის ჩვენზედა.
მეც ქეიფს ნუ წამიხდენ. დალიე, გეთაყვანე!
უთხრა და მიაწოდა ისევ ჭიქა.
დარეჯანმა ჩამოართო ჭიქა, მაგრამ ისეთის მორცხობით, ისეთის თვალების ხამხამით და გემრიელ ღიმილით, რომ მე მაშინვე მივხვდი, რომ კნეინა უამისოდაც გადაკრულია.
ჩამოართო და გადაჰკრა. სასაცილო რამ იყო კნეინა: ღვინო თან-და-თან ეკიდებოდა, ლოყები აუხაშხაშდა კიდეც, ტუჩებს ღიმილი მიეკრა ზედა და აღარა ჰშორდებოდა.
ქვევითი ტუჩი ძირს ჩამოეშვა და დორბლმა დენა დაუწყო, თვალები აემღვრა და თავის-თავად ეხუჭებოდა, — ერთის სიტყვით — დარეჯანი ქეიფზედ იყო.
ლუარსაბიცდაითვრა. მიუშვა აღვირი ღვინოსაგან მოდუნებულს ენასა და მოჰყვა უგზო-უკვლო ტიტინს, დარეჯანი სულ თავს აცანცარებდა და შესცინოდა.
— ვენაცვალე კახეთსა! — ამბობდა მთვრალი ლუარსაბი ენადაბმით,
—ვენაცვალე! ეგ რომ არა ყოფილიყო, არც კახური იქნებოდა.
მაშინ მე რაღა კაცი ვიქნებოდი? ჩემს გათქმულ სახელსა მაშინ ვინღა მოიგონებდა?
დღეს თუ ლუარსაბის სახელი იხსენება სადმე, ღვინის მადლობელი უნდა ვიყო.
თუ კაცი ვარ მე დღეს, აი, ამ შავის ყურძნის წვენითა ვარ კაცი!
ჩემოდენას საქართველოში ორიც არ დალევს, დიდი მსმელი ვარ.
მე რომ სიმღერა ვიცოდე, მთელის კახეთის ღვინო არ მომერევა.
ეს არის რომ არ ვიცი და! სიმღერა ღვინოს ანელებინებს და!
თორემ სხვაფრივ რა მიჭირს: ფაშვი კაი მსმელისა მაქვს, აქ თუნდა ოთხი ჩაფი ღვინო ჩაეტევა.
ხომ გახსოვს ის იმერელი? აი, რომ მოვიდა, დადიანის „პოვერნია“ ვარო?
„პოვერნია“ კი არა, — შენც არ მამიკვდე — ის ძალად გამოგზავნეს იმერლებმა:
აბა წადიო, კახეთში ერთი დევი კაცი არისო, ლუარსაბ თათქარიძე, ოღონდ ის კი დაგვითვრეო და ნახევარ იმერეთს შენ მოგცემთო.
ეხლა იმან მე რომ დამინახა, მაშინვე მიხვდა, რა კაციცა ვარ, იმიტომ „პოვერნიობა“ დაირქვა, სახელი არ წამიხდესო.
კვეხნაში კი ნუ ჩამომართმევ და ჩემი სახელი სათათრემდინ არის გავარდნილი, იმერეთშიაც მისულა ჩემი ქება.
მაგრამ აი, ამ შენმა უხეირო ლუარსაბმა ასე გაგიხადე ის ფხიკიანი იმერელი, რომ, რომ...
სულ ჩემი მზე ვაფიცებინე. თითონვე თავის პირით მითხრა: ბაყბაყ-დევი ხარო.
თითიც მომიკაკვა და ყურში ჩუმად ჩამჩურჩულა: სანაძლევო მოიგეო, ნახევარი იმერეთი შენი უნდა იყოსო.
რომ მეჩივლა, რასაკვირველია, იმ ნახევარს გამოვიტანდი, მაგრამ ჩვენი მამა-პაპის მამულებიც მაშინ ისე ოხრადა გვრჩებოდა და იმერეთი რაღად მინდოდა?
ეხლა ოხრად აღარ დაგვრჩება: ვენაცვალე შენს სტომაქსა!
ეხლა შიგ პატარა თათქარიძე ზის და, მგონია, წითელ ღვინოში ჭყუპალაობს.
უჰ, შენი კი ჭირიმე! მოდი ერთი ეგ ნაზი ტუჩები ამოგწუწნო!
ეხლა ეგეც ხომ შვილი გვეყოლა, აბა ეხლა მაგის ქორწილზედ ვიფიქროთ. იცი, რა, დარეჯან?
შენ ხომ ბრძენი დედაკაცი ხარ და არც მე ვარ — ღვთის მადლით — სულელი,
თოთხმეტის წლისა შესრულდება თუ არა — აბა, იანგარიშე, როდის შესრულდება, მგონი ბევრი ხანი არ გასწევს, მალე შესრულდება,
— შესრულდება თუ არა, ჯვარიც დავწეროთ, რაღას უნდა მოვუცადოთ?
ეხლა მაგის ქორწილში ლეკურს არ ჩამოუვლი?
მე კი — ღვთის წყალობა შენაგაქვს — ასეთს ბუქნას დავუვლი, რომ იქაურობას სულ მტვერი ავადინო...
ეხლა იმ იმერელს რომ ვაჯობე, იცი, რა ვუთხარი?
წადი-მეთქი, სადაც შენი სთქვა, იქ ჩვენიცა სთქვი-მეთქი, და იმერლებსაც უთხარი, რომ, რაც თქვენ კრიკინას წვენი გამოუვა,
ერთ „ყლაპად“ არ მეყოფა-თქო, და „ყლუპი“ კი კიდევ თქვენზედ დარჩება-თქო.
აი, ამისთანა კაცები ვართ კახეთში-მეთქი.
მაშ!.. თუ ღმერთი გწამს — კარგად არ მითქვამს? — კარგად და პატიოსნად.
— მაშ, მოდი ერთი კიდევ ამოვწუწნო ეგ შენი მარწყვი ლოყები.
ეხლა, დარეჯან, შვილის ქორწილში ლეკურს არ ითამაშებ?
— რატომ. — ჰო, გეთაყვანე! მოდი, იცი, რა ვქნათ?
მითამ ეხლა ქორწილია: აბა ერთი... ერთი შენებური დიდოური... მე „განდიდურს“ დაგძახებ.
თუ გიყვარდე, აი! მითამ ქორწილია. თუნდა ლეკური იყოს, ჰა!
მე „პაწპაწინა ნიგვზის ტოტს“ დაგძახებ. ჰა და პაწპაწინა ნიგვზის ტოტი!
პაწპაწინა ნიგვზის ტოტი! ჩუპრი-ჩუპარ, ჩუპრი-ჩუპარ, ჩუპრი დარეჯანასა!..
ურაა!.. აი, გიდი!.. ქუდი ჭერში!.. კახური კა... ცის... ჭი... რი... იი... მეე... ჩა... აა... რაკ...
რაა... კებს... კუ... უუ... ლა... სა... იმ იმერელსაც... კაი... საქმე... დავმარ...
დავითსაც... თვალიმც... გამოს... ძრო... მია... ურაა!..
ყროყინებდა სიმღერის ხმაზედ გაბრუჟებული ლუარსაბი, ჰბოდავდა რაღაცეებსა და ამ ბოდვაში ჩაეძინა კიდეცა.
აღარ გაათავებ? — მკითხავს მოწყენილი, და იქნება გაჯავრებულიც, მკითხველი.
— როგორ არა? გავათავებ, მაგრამ იცით რითა? იმითი, რომ ლუარსაბის ბედნიერება დაირღვევა.
თუ მაგისთანა მტკიცე ბედნიერებაცდაირღვევა, მაშ რაღა ყოფილა დაურღვეველი ქვეყანაზედ? — დაიძახებს ჩემთან ერთხმად დაღონებული მკითხველი.
მარტო ქვეყანაა, მკითხველო, დაურღვეველი, და ერთი ლამაზი, გონიერი ქართვლის ანდაზა:
„ის ურჩევნია მამულსა, რომ შვილი სჯობდეს მამასა“, თორემ „ნუ დააგდებ ძველსა გზასაო“
— ეს ჩინეთიდამ შემოგვეპარა და რასაც ჩინეთის ფერი ადევს, ის რასაკვირველია, დაირღვევა ღვთისა და თქვენის წყალობითა, ჩემო ძველის გზის მოყვარევ,
მაგრამ მაინც კიდევ საყვარელო ქართველო!..
გაიარა რაოდენმამე ჟამმა და წუთის-სოფლის დაუდგრომელმა ბრუნვამ ბევრი რამ გამოსცვალა დედამიწის ზურგზედ. ამათ შვილი არ მიეცათ.
დარეჯანმა ერთი აქიმი დედაკაცი იშოვა და წამლობა დაიწყო, აქიმმა დედაკაცმა ერთი რაღაც წამალი მისცა, მთელი ორი კვირა ასმევდა და მესამე კვირას კი დარეჯანს ფეხები გააჭიმინა.
დარჩა ქვრივად საწყალი ლუარსაბი.
წვერი დაიყენა, შავები ჩაიცვა.
თავისი ბედნიერება სულ დარეჯანთან დამარხა.
ორი სიამოვნებაღა დარჩა ამ ტრიალ ქვეყანაზედ: ერთი — მადა;
მეორე ისა, რომ ლამაზისეული ფეხთ უჯდა ხოლმე, როცა ძილს დააპირებდა ბატონი, ფეხის გულებზედ და კანჭებზედ ხელს უსვამდა და ისე აძინებდა.
ესღა იყო ამისათვის ნუგეშად, თორემ ის პატიოსანი ფაშვი ჩამოებღერტა, ის ხაშხაში ლოყები ჩაუყვითლდა,
ის დიდრონი ძროხის ოდენა თვალები უგემურად მიელივა, ის სამკეცი ფაფუკი ღაბაბი გუდა ლეღვსავით გაუხდა,
ამასთანაც ის თავისებური განსხვავებითი მუდამი ღიმილი სახიდამ დაეკარგა, — ერთის სიტყვით, წახდა კაკალი კაცი.
მწუხარებამ ესე იცის. ბოლოს, ფერისცვალობის დღეს, რაღაც ეშმაკად, ნათლიმამამ ნახევარი ლიტრა კალმახი მოართვა.
ჯავრისაგან იმ კალმახს ლაზათიანად მიაძღა, მოუვიდა კუჭის ანთება და ჩაჰბარდა პატრონსა.
მოკვდა ლუარსაბიცა ისე, როგორც იხოცებიან ბევრნი ჩვენგანნი, რომელნიც არც თავის სიცოცხლით უმატებენ რასმეს ქვეყანასა და არც თავის სიკვდილით აკლებენ.
წაიშალა ამ ორთა გვამთა ცხოვრების კვალი დედამიწის ზურგზედა.
რისთვის მოვიდნენ და რისთვის წავიდნენ? ნუთუ ნახევარი საუკუნე იმისთვის იცხოვრეს, რომ ოთხი ფიჭვის ფიცარი ეშოვნათ და სამ-სამი ადლი მიწა?
ან კიდევ ქვაზედ წაიწერონ, რომ „თავადი ლუარსაბი თათქარიძე და მისი კნეინა დარეჯანი ცოცხალნი ყოფილან და მერე დახოცილან?“
სხვა ხომ არაფერი გვეტყვის, რომ ესენი ამ ქვეყანაში ყოფილან და უცხოვრიათ.
„წამკითხველო, შენდობა გვიბძანეთო“, ამბობს იმათი ქვის ზედწარწერილი.
ნახევარი საუკუნე ამისთვის იცხოვრეს ამ ქვეყანაზედ, რომ ბოლოს მაინც კიდევ „შენდობა“ ითხოვონ და საბოდიშოდ გაიხადონ საქმე?
უფროსთაგანს ქართვლის საფლავის ქვას რომ აწერია „შენდობა გვიბძანეთო“, ეხლა მესმის, რისთვისაც აწერია.
მაგ შესანდობარს და შესაბრალისს ჩვეულებას თავისი აზრი და საფუძველი ჰქონია, მაგრამ არ გითარგმნი კი, მკითხველო!
თუ კაი გული გაქვს და გამჭრე გონება შენც თითონ ჩემზედ უკეთესად მიხვდები, თუ არა და, თქმა საჭირო არ არის.
ტყუილად გულს გატკენ, გაგარისხებ და ის რისხვა ისე აგიბამს თვალსა,
რომ სხვას შენზედ მეტადაც რომ გული სტკიოდეს, ამას ვეღარ დაინახავ და იმის გულის სატკენ სიტყვას მუხანათობაში ჩამოართმევ.
მე გავათავე და შენ, რაც გინდა, ჰქმენ, მკითხველო!
გინდა იცინე, გინდა იტირე, როცა ამ ამბავს წაიკითხავ.
ორივეს საბუთი ისევ ამავე მოთხრობაში გაქვს.
თუ ოდესმე თვალი აგიხილებია და შენს გარშემო რაც გინახავს, იმაზედ გონება გივარჯიშებია, — ნახავდი, რომ ხშირად ერთი და იგივე საგანი ზოგს აცინებს, ზოგს ატირებს.
მე მინახავს ერთი მოხუცებული, ღარიბი, შიშველ-ტიტველი, ფეხებდახეთქილი დედაკაცი.
ვინ იცის, რა- გვარ უბედურობისაგან ლოთად ჩავარდნილიყო და ლოთობაში სამუდამოდ დაეკარგა თავისი დედაკაცობა და ადამიანობა.
მე მინახავს ის საცოდავი დედაკაცი, ქალაქის ბიჭებს დაეჭირათ და ხუთ გროშად მთელი საათი ახტუნებდნენ პამპულასავით.
მე მინახავს, რომ იმათში ბევრი იცინოდა და ზოგიერთს კი ამ საცოდავის დედაკაცის მაგ ყოფაზედ გული უტიროდათ.
ვინ იყო ამათში მართალი? მოცინარენი, თუ მოტირალენი?
ორივენი, იმიტომ რომ ერთნი თვალითა ჰხედავდნენ მარტო და თვალისათვის მართლა სასაცილო იყო, მეორენი კი თვალითაცა და გონებითაცა.
გონებას-კი — ძნელად თუ გაეცინება.
სჩანს, შეიძლება, რომერთი და იგივე ამბავი სატირალიც იყოს და საცინარიცა, — ეგ იმაზედ არის დამოკიდებული, როგორი აგებულებისა ხარ:
თუ იმისთანა გონების ძალა გაქვს, რომ, რაც უნდა მწუხარე ჭეშმარიტება იყოს, გულდაგულ შეხვდები, და თუ იმისთანა გულიცა გაქვს,
რომ უბედურს და გზა-კვალ-არეულს შეიბრალებ, ამისთანა სასაცილო ამბავი უფრო ხშირად უნდა გატირებდეს შენა, თუ არა და იცინე, რამდენიც გენებოს.
იცინე და თანაც გაჯავრდი ამ მოთხრობის დამწერზედ და მამიგონე ჭორი — შენ ხომ ჭორების მოგონება გიყვარს — რომ მე ვითომც ქართველობას ვღალატობ,
რადგანაც იმის სასაცილო ამბავს გიამბობ და არა ვმალავ ზოგიერთ გულ-მოკლე პატრიოტივით.
ვიცი, რომ, ჩვენდა საუბედუროდ, თქვენში, მკითხველო, ძნელად იპოვება იმისთანა კაცი, რომ მართალს სიტყვას გონება გაუსწოროს.
ვიცი ეს და მაინც კიდევ პირში — როგორც მოყვარე — გეტყვი, რომ ლუარსაბი და დარეჯანი შენს კალთაში დაბადებულან და შენის ძუძუთი გაზრდილან.
გინდა მიწყინე, გინდა არა. თუ იმათ დასცინებ, მითამ შენის თავისთვის დაგიცინია, თუ დასტირებ — ეგ კაი ნიშანია:
სჩანს, სწუხხარ, რომ ამისთანანი ვართ, სჩანს, შენის თავის გასწორების განზრახვამ ფრთა აიბა. ღმერთმა ქნას, რომ ეგ აგრე იყოს.
მე თუ შენ მიყვარხარ, მკითხველო, იმისთვის მიყვარხარ, რომ იმედი მაქვს ეგ გასწორების განზრახვა, დღესა თუ ხვალე, შენში გაიღვიძებს.
ამ იმედს ნუ წაგვართმევ. ნუ იფიქრებ, რომ ამ მოთხრობას შენი გაჯავრება უნდა.
ამას მარტო ის უნდა, რომ შენ დაგანახვოს — რამოდენადაც შეძლება აქვს- შენი ცუდი, შენი ავი, რომ იცოდე, რა გაისწორო.
მინამ სარკეში არ ჩაიხედავ, ან სხვა არ გეტყვის, ხომ ვერ გაიგებ, რომ პირზედ ურიგობა რამ გატყვია?
ეს მოთხრობა სარკე იყოს და მე — თუ გინდა — მთქმელი ვიქნები.
დააკვირდი, იქნება გენიშნოს რამე.
ესეც იცოდე: მარტო შენი მტერი დაგიმალავს, შენს სახეზედ რომ ურიგობა ჰნახოს რამე, მოყვარე კი მაშინვე სარკეს მოგიტანს, რომ გაისწორო და ხალხში არ შერცხვე.
მეც მოყვარესავით გექცევი, — სარკე მოგიტანე, ამაზედ როგორ უნდა გამიწყრე?!
რა ვუყოთ, თუ ეს სარკე გაბზარული გამოდგება და შიგა-და-შიგ ლაქებიანიცა?
რაცა მქონდა ის მოგართვი, როგორც შემეძლო, ისე დაგეხმარე.
თუ მაინც-და-მაინც წყრომას არ დაიშლი, შენი ნებაა.
მე შენის წყრომისა არ მეშინიან.
მაშინ მხოლოდ დავღონდები, რომ შენშიაც მოვტყუვდი; რომ შენ ის არა ჰყოფილხარ, რაც მეგონე.
მაშინ გულ-ხელ-დაკრებილს ესღა დამრჩება სათქმელად: მე მიყივლია და გათენდება თუ არა — ეგ ღმერთმა იცის!
წყრომა კი რომ არა ყოფილიყო, ეგ გათენება, ჩვენც კარგად გვეცოდინებოდა, როდისაც იქნებოდა!..
სხვაფრივ მშვიდობით ბძანდებოდეთ და შენდობით იხსენიებდეთ მონასა თქვენსა...
ჩვენში ბევრსა სწამს, რომ თუ ვინც პირველად ქალაქში ჩადის და კენჭს არ ჩაჰყლაპავს, ქალაქი დასცდისო.
მეც, ამის დამწერს, გადამაყლაპეს ერთს დროს.
არის ამისთანა ამაოთმორწმუნება ჩვენში, რომ თუ ღვინო დალეული არ შეხვდა პირველად მერცხალს, მერცხალი დაგძლევს.
კვიცი რომ დაინახო, მაშინვე ქვაზედ უნდა შედგე, თორემ დაძლეული იქნები, ოფოფს თავდავარცხნილი უნდა დახვდე და სხვა.
ლუარსაბს, როგორც ათასს სხვას, ეს დაძლევა ცოდვა ჰგონია, ამიტომაც ეგრე გულმოდგინედ დავითს ღმერთთან აბეზღებს.
- ჯემალ, სკრიპკა! - იანგული, ლაწირაკო!
- ჯემალ, ქამო! - იანგული, წუწკო ბერძენო!
- ჯემალ, წირპლიანო! - პატარების ყოჩო! - ვირისთავო!
- ვირის მწყემსო! - გოგოების მაჩალკა! - ხულიგანო!
- თბილისელო ჰარიფო! - შენი დედა ვატირე, იანგული!
- იმანა სუ ინე პროსტიკასა ინეკა, ჯემალ!
სოხუმელი ბერძენის ხრისტო ალექსანდრიდის შვილი იყო იანგული.
ნაფოტივით თხელსა და ბეჭებგანიერს სწორი, ლამაზი ცხვირი, ნახშირივით შავი თვალები და მაიმუნივით გრძელი ხელები ჰქონდა.
რომ იდგა, მუხლებამდე წვდებოდა უზარმაზარი ტორები. თოთხმეტი წლისა იყო.
თავის ტოლ უბნის ბიჭებს შიშის ზარს სცემდა. საოცარი ჩხუბი იცოდა, ორ-სამ ბიჭს ერთად გაასილაქებდა, ხელს არ გაანძრევინებდა.
კატასავით სწრაფი იყო, კაჟივით მაგარი და ჯანმრთელი.
ზამთარ-ზაფხულ სატინის შავი ხალათით დადიოდა, მკერდგაღეღილი.
ვენეციის გზატკეცილზე ცხოვრობდა, მდინარე ჩალბაშის პირას, მამამისთან ერთად.
დედა ისე პატარას გარდაცვლოდა, არც კი ახსოვდა. მიწის ნაკვეთი ჰქონდათ, ხელისგულისოდენა ბოსტნით.
ერთი ძროხა ჰყავდათ, ერთიც ნაცრისფერი ჩოკინა.
რძეს, მაწონს და მწვანილს ჰყიდდნენ მეზობლებში და სოხუმის ბაზარში, იანგული არსად არ სწავლობდა,
მამამისს ეხმარებოდა მეურნეობაში და ხანდახან ვირსაც დაჰყვებოდა სავაჭროდ.
დანაარჩენი დრო ქუჩაში იყო გადებული.
რკინიგზის გადასასვლელთა იდგა ხოლმე, სკოლიდან დაბრუნებულ ბიჭებს ჯიბეებს უჩხრეკდა, ზოგს ძალით, ზოგს ნებით,
თუთუნს, ხურდა ფულს, ბრჭყვიალა ნივთებს, ჯაჭვებს, ფერად ფანქრებს, კალმისტრებს ართმევდა, მეორე დღეს იმავე ნივთებს იმავე ბიჭებთან შეღავათიან ფასებში ჰყიდდა.
მერე თავიანთსავე ფულზე ეთამაშებოდა, უგებდა, ჯიბეებგატენილი ბრუნდებოდა შინ.
ასე გრძელდებოდა ყოველდღე.
ამ თოთხმეტი წლის დიქტატორს ყურმოჭრილ მონებად ჰყავდა მთელი ვენეციის გზატკეცილის ბიჭები და მათ შორის ჩემი დეიდაშვილი კოკაც.
უბნის ყოჩი იყო იანგული. ჩვენი ნაცნობობა 1938 წლის შემოდგომაზე დაიწყო.
დეიდაჩემმა ნინამ, ობლობა რომ არ მეგრძნო,
თბილისიდან ჩამოსული მეორე დღესვე მთელ სოხუმში სახელგანთქმულ მუსიკის მასწავლებელ ელენა მიხაილოვნა ნავდროდსკაიასთან მიმიყვანა და მუხლებში ჩაუვარდა:
- ობოლია, დედამისი ვიოლინოზე ატარებდა, უდედობა და ობლობა რომ არ იგრძნოს, უარს ნუ მეტყვით;
სხვას რომ ახდევინებთ, ორი იმდენი გამომართვით, ოღონდ აიყვანეთო.
ნავროდსკაიამ ჯერ სმენა გამისინჯა, მერე ნოტების კითხვაში გამომცადა, თითებზე დამხედა,
ნიკაპის ქვეშ ხელით კოჟრი მომისინჯა, ერთხანს იყოყმანა, შემდეგ მეორე ოთახში გავიდა.
ვიოლინო გამოიტანა, სიმები მოუშალა და ააწყვეო, მითხრა. დეიდაჩემი შეშინებული მიყურებდა და, როდესაც ვიოლინო ავაწყვე, შვებით ამოისუნთქა.
- აბა, ახლა ბეთჰოვენის „ზაზუნა“ დაუკარი! - მითხრა ელენე მიხაილოვნამ, სავარძელში ჩაჯდა და მოსასმენად მოემზადა.
ბეთჰოვენის ხსენებაზე დეიდაჩემს საქციელი წაუხდა.
- პატივცემულო ელენა მიხაილოვნა, იქნება სხვა, უფრო პატარა კომპოზიტორი გეკითხათ?!
- სთხოვა ნავროდსკაიას და ცხვირსახოცით შუბლზე გამოცვარული ოფლი დაიმშრალა.
- როგორ, „ზაზუნას“ არ უკრავს? - ჰკითხა გაკვირვებულმა ნავროდსკაიამ დეიდას და წარბები აზიდა.
მე მივხვდი, რომ დადგა ის სანატრელი ჟამი ჩემს ცხოვრებაში, როდესაც საშუალება მეძლეოდა თავი დამეხსნა მუსიკის მონობის უღლისაგან,
რომელშიც ექვსი წლისამ შემაბა დედაჩემმა და უმოწყალოდ მხედნიდა, საკმარისი იყო ახლა, ამ წუთში, მეთქვა ერთი მაგიური სიტყვა - „არა“,
რომ ყველაფერი დამთავრდებოდა, მაგრამ არ ვიცი დეიდაჩემის ტანჯულმა სახემ, ნავროდსკაიას გაკვირვებულმა გამოხედვამ,
ცამეტი წლის ბავშვის განუზომელმა პატივმოყვარეობამ თუ ჩემთვის გაურკვეველმა კიდევ რაღაც ძალამ ხელში ამაღებინა ვიოლინოს ხემი და ოთახი „ზაზუნას“ მარტივი და განიალური მელოდიით აივსო.
როდესაც დაკვრა დავამთავრე, დეიდა ნინას თვალები ცრემლით ჰქონდა სავსე, ნავროდსკაიას კი სახეზე კმაყოფილი ღიმილი ეფინა.
...და ელენა მიხაილოვნა ნავროდსკაიამ ამიყვანა.
როდესაც შინ ვბრუნდებოდით და რკინიგზის გადასასვლელს მივუახლოვდით, იანგული ქვაფენილზე იჯდა ფეხმორთხმული და კაკალს ამტვრევდა აგურის ნატეხით.
- გამარჯობათ, ნინა ივანოვნა! - მიესალმა იგი დეიდას, როცა ჩავუარეთ.- გაგიმარჯოს! - მოკლედ უპასუხა დეიდამ.
- კოკა სადაა? - ჰკითხა იანგულიმ. - კოკა შენსავით უსაქმო კი არ არის, სკოლაშია! - უპასუხა დეიდამ.
- ეგ ვინღაა? - შენი საქმე არ არის! - თქვა დეიდა ნინამ და წინ გამიგდო.
იანგულიმ გაბმულად დაუსტვინა. ჩვენ გზა განვაგრძეთ.
- ეეე, სკრიპკა! - მომესმა უცებ. გაკვირვებულმა მოვიხედე.
იანგულის ცალი თვალი მოეჭუტა, კისერი მოეღრიცა, ენა გამოეყო და მარჯვენა ხელს მარცხენაზე ხერხივით ისობდა.
მივხვდი, მე მაჯავრებდა ვიოლინოს დაკვრაში. ბრაზისგან გული ყელში მომებჯინა.
- მაიმუნო! - დავუძახე და მუშტი მოვუღერე.
- ხვალ გამოიარე, შეშა მაქვს დასახერხი! - მიპასუხა სიცილით.
- შენ არ მოიშალე ხულიგნობა? - უკმაყოფილოდ გადაიქნია თავი დედაჩემმა. - ვინ არის? - ვკითხე მე.
- ბერძნის ბიჭია, იანგული, მამიმისს რძე დააქვს ჩვენთან. არ დაგინახო მაგასთან გავლილი, ხულიგანია, დღე და ღამე ქუჩაში გდია.
მე ისევ მოვიხედე უკან, იანგული დამტვრეულ კაკალს არჩევდა, თან გამომწვევად მიცინოდა.
მეცამეტე სკოლაში სიარული, რომელშიც დეიდაჩემმა მომაწყო, რკინიგზის ლიანდაგზე გავლით მიწევდა,
ასე რომ ჩემი და იანგულის ყოველდღიური შეხვედრა თითქმის გარდაუვალი შეიქმნა.
დაახლოებით ერთი თვე ყურადღებას არ მაქცევდა. იდგა უბნის ბიჭებში და, როგორც ყოველთვის, კოჭობანას ან პაჟარობანას თამაშობდა.
ერთი კი იყო, როგორც კი თვალს მომკრავდა, იმავე წუთში, ჩემს დასანახავად, ვინმეს ან ქუდს ჩამოაფხატავდა თვალებზე, ან პანღურს ამოჰკრავდა, თან ირიბად გამომხედავდა.
მეც ისე ჩავუვლიდი, თითქოს ფეხებზე მეკიდა იანგულიცა და მისი მრევლიც.
ისე კი ერთი სული მქონდა, ბიჭებში გავრეულიყავი და იანგულის მსგავსად მეც მეჩვენებინა ჩემი შნო და მარიფათი,
მაგრამ ჯერ უბანში უცხო, უამხანაგო, უმეგობრო და უდამქაშო ვიყავი, გვერდით ჩემი უმცროსი დეიდაშვილის, კოკას გარდა არავინ მომდევდა,
და ამიტომ მისვლას ვერ ვბედავდი, ერთს კი ვგრძნობდი, ჩვენი ურთიერთობა ლაღუმის პატრუქივით თანდათან იწვებოდა,
პატარავდებოდა, ფისტონს უახლოვდებოდა, და ერთ მშვენიერი დღეს იფეთქებდა.
...და ზუსტად ერთი თვის თავზე ეს დღეც დადგა.
ელენა მიხაილოვნას მოწაფე ჰყავდა. მე მოსაცდელში ვიჯექი და ჩემს რიგს ველოდი.
მრგვალ მაგიდაზე აკვარიუმი იდგა და შიგ წყალმცენარეებსა, ლამაზ ნიჟარებსა და ქვებს შორის მარაოსავით ფარფლებგაშლილი ოქროს თევზები დასრიალებდნენ,
თან პირს სასაცილოდ აფჩენდნენ და ჰაერის ბუშტებს უშვებდნენ.
რატომღაც მომეჩვენა, რომ თევზებს სასტიკად შიოდათ და ამიტომ წრიალებდნენ.
სასწრაფოდ ამოვიღე ჯიბიდან გაზეთში გახვეული შავი პურისა და ყველის ბუტერბროდი, წვრილწვრილად დავფშვენი და აკვარიუმში ჩავყარე,
წყლის ზედაპირი შავი პურისა და ყველის ნაფხვენებით დაიფარა.
თევზები ჯერ დაფრთხნენ, ქვებსა და ნიჟარებს ამოეფარნენ, შემდეგ, თითქოს მიხვდნენო ჩემს კეთილ განზრახვას,
საფარიდან გამოცვივდნენ და გაშმაგებით შეესივნენ საჭმელს.
უზომო კმაყოფილებით ვუმზერდი ოქროს კორიანტელს. აკვარიუმი პატარა ოკეანესავით ღელავდა და ბობოქრობდა.
თევზები თავდავიწყებით ტრიალებდნენ და ცეკვავდნენ. მერე თანდათან უკლეს თამაშს.
აკვარიუმი დაწყნარდა და დამშვიდდა.
ახლა მუცელდაბერილი და დამძიმებული ოქროს თევზები ზანტად დაცურავდნენ მინანქრის ნიჟარებსა და ქვებს შორის,
რიგრიგობით მოდიოდნენ მინის კედელთან და თითქოს მადლობას მეუბნებიანო, კუდის ოდნავი მოძრაობით ტოკავდნენ ჩემს წინ,
უცებ ერთი მათგანი, რომელიც ყველაზე უფრო დიდი იყო, გულაღმა ამოტრიალდა და ზურგზე დაიწყო ცურვა.
გაკვირვებული მივჩერებოდი ამ უცნაურ სანახაობას. მალე სხვა თევზებმაც მიბაძეს.
აკვარიუმი თითქოს თავდაყირა ამოატრიალესო, ახლა ყველა თევზი გულაღმა ცურავდა შიგ, თან გამალებით ამუშავებდნენ ლაყუჩებს...
წყალში ხელი ჩავყავი და თეევზების წაღმა გადმობრუნება ვცადე, მაგრამ ამაოდ, ისინი კვლავ გულაღმა წვებოდნენ, შეშინებულმა სასწრაფოდ ამოვიღე ხელი წყლიდან.
მივხვდი, რომ მოხდა რაღაც საშინელება. მალე აკვარიუმში სიცოცხლე ჩაკვდა.
მოწამლული ოქროს თევზები უსულოდ ტივტივებდნენ წყლის ზედაპირზე.
ტანში შიშის ჟრუანტელმა დამიარა, ვიოლინოს ბუდეს ხელი ვსტაცე და გასაქცევად მოვემზადე, მაგრამ უცებ კარი გაიღო და ოთახიდან ელენა მიხაილოვნა გამოვიდა.
იგი ჩემზე ადრე მოსულ მოსწავლეს მოაცილებდა, თან რაღაც დარიგებას აძლევდა.
- შემოდი! - მითხრა მან, როდესაც მოწაფე გააცილა. მე გაშეშებული ვიდექი.
- შემოდი, შემოდი! - გამიმეორა მან, მხარზე ხელი დამადო და მსუბუქად მიბიძგა ოთახისკენ.
ადგილიდან არ დავძრულვარ.- გაკვეთილი არ იცი? - მკაცრად მკითხა ელენა მიხაილოვნამ და კვლავ რომ არ გავეცი ხმა, გაკვირვებულმა თვალი გააყოლა ჩემს გაშტერებულ მზერას...
და მოხდა ის, რისი წარმოდგენაც მხოლოდ იქთიოლოგებს შეუძლიათ.
მუხლმოკვეთილი ელენა მიხაილოვნა სავარძელში ჩაეშვა, ტუჩები გაულურჯდა და ხმის კანკალით მკითხა:
- მე არ მეგონა, ელენა მიხაილოვნა, მე მხოლოდ შავი პური და ყველი ჩავუყარე...
ამოიგმინა მან სასოწარკვეთით.
მერე თავი ხელებში ჩარგო და შვილმოკლულივით აქვითინდა, მახსოვს, როგორ ვლუღლუღებდი,
თავს ვიმართლებდი და ვცდილობდი, როგორმე დამემშვიდებინა მუსიკის მასწავლებელი, მაგრამ ყოველივე ამაო იყო...
იგი ადგა, აკვარიუმთან მივიდა, სათითაოდ იღებდა წყლიდან უსულო თევზებს, ჰკოცნიდა, კვლავ აკვარიუმში აბრუნებდა, თან საოცარი სიტყვებით ეალერსებოდა.
მერე ჩემსკენ შემოტრიალდა, სახე შეშლილი ჰქონდა, ნიკაპი უკანკალებდა და თვალებიდან ღვარად ჩამოსდიოდა ცრემლი.
უცებ გაშლილი ხელი მოიქნია და ისეთი სილა გამაწნა, თავი ძლივს შევიკავე, რომ არ წავქცეულიყავი.
მე სილა და ცრემლი ერთად გადავყლაპე, ვიოლინო იღლიაში ამოვიჩარე და უხმოდ გამოვიხურე კარი.
თავზარდაცემული, შერცხვენილი და ცოცხალ-მკვდარი მოვაბიჯებდი სახლისაკენ.
რკინიგზის გადასასვლელთან იანგული და მისი დამქაშები პაჟარობანას თამაშობდნენ.
გულმა მათკენ გამიწია. შინ მაინც არ მიმესვლებოდა.
ბიჭებს რომ დავუახლოვდი, ფეხი ავითრიე, მერე განგებ გავჩერდი და დავიხარე, ვითომ ფეხსაცმლის თასმას ვისწორებდი.
- ეეე, სკრიპკა! - იანგულის ხმა ვიცანი. წელში გავიმართე და თვალებში შევხედე.
- რა გინდა? - ვკითხე. - მოდი აქ! - მიმიხმო თითით.
- თუ საქმე გაქვს, თვითონ მოდი! - ვუთხარი.
იანგულიმ გაკვირვებულმა გადახედა მასზე უფრო გაკვირვებულ ქვეშევრდომებს და ნელი ნაბიჯით წამოვიდა ჩემსკენ.
- შენ არ იცი, მე ვინა ვარ? - მკითხა ამაყად.
- ვიცი! - ვუპასუხე მე. - მერე, რომ გეძახი, რატომ არ მოდიხარ?
- შენ ვინა ხარ, მე რომ მეძახი? - ვუთხარი აგდებით და ყოველი შემთხვევისათვის ვიოლინო მიწაზე დავდე.
იანგულიმ ისევ გაკვირვებით გახედა თავის ბიჭებს, რომლებსაც თამაშისათვის თავი დაენებებინათ და ჩვენს გარშემო წრე შეეკრათ.
- იანგული, ასწავლე, ვინცა ხარ! - დაუძახა ვიღაცამ წრიდან.
- მიდი, უთაქე, იანგული! - ერთი შენებური სილა აჭამე!
- ჯერ ვნახოთ, რა ბიჭიც არის! - თქვა იანგულიმ და ლოყაზე ხელი მომითათუნა.
- ნუ ბანაობ! - ვუთხარი და თავი გავწიე. - უყურე შენ?! - გაუკვირდა იანგულის.
- მიყურე! - ვუპასუხე მე. - პაპიროსი! - ხელი გამომიწოდა უცებ იანგულიმ.
- არ ვეწევი! - ფული! - არ მაქვს! - ჯიბეები ამოიტრიალე! - შენ თვითონ ამოიტრიალე!
ბიჭებში ჩურჩული ატყდა, იანგული დაიბნა, მაგრამ იხტიბარი არ გაიტეხა და ვიოლინოსკენ დაიხია.
- ხელი აიღე! - ვუთხარი მე და ვიოლინოსკენ წავიღე ხელი, მაგრამ იანგულიმ დამასწრო, ბუდე გახსნა, ვიოლინო ამოიღო, გამომიწოდა:- მიდი, დაუკარი, ბიჭები გამირთე!
- არ ვუკრავ! - მაშ, რას დაათრევ, მუქთა ვირი ხარ?
არაფერი ვუპასუხე, ვიოლინოსაკენ გავწიე, რომ გამომერთმია, იანგულიმ უკან გადადგა ნაბიჯი და ვიოლინო ზურგს უკან დამალა.
- პეტია, ფემა, კურლიკ, პანჩო, გენა, სკრიპკას ხმა გაგიგონიათ როდესმე? - ჰკითხა ბიჭებს. ბიჭებმა კვიცებივით დაიჭიხვინეს.
- მარტო რადიოში! - თქვა პეტიამ და ისევ დაიჭიხვინა. - მიდი, იანგული, გაგვაგონე!
სხვაზე ადრე ჩემი ვიოლინოს ხმა მე გავიგონე: იანგულიმ იგი მსუბუქად მოიქნია და ბრტყლად დამამხო თავზე.
- ზზრრრ, წკრრრ... - დაიკვნესა ვიოლინომ და შუაზე გადაიხსნა, ქვედა ნაწილი მოწყვეტილი მკლავივით დაეკიდა ზედას და ერთხანს კიდევ გამოსცემდა ამაზრზენ ხმას.
ბიჭები მიწაზე გაგორდნენ. გული გამიჩერდა, სისხლი თავში ამივარდა და ყურები დამიგუბდა.
აღარაფერი მესმოდა, ვხედავდი მხოლოდ მიწაზე გაგორებულ ბიჭებს, წელში გაწყვეტილ ვიოლინოს და იანგულის ოდნავ წინ გამოწეულ გამხდარ ყბას
და უცებ, რაც ძალი და ღონე მქონდა, დავკარი ამ ყბას გაციებული მუშტი.
როდესაც კვლავ დამიბრუნდა სმენა და ცნობიერება, იანგული ქვაფნილზე იჯდა, გაკვირვებული მიმზერდა და ყბას მარჯვენა ხელით იზელდა.
სამარისებული სიჩუმე ჩამოვარდა. მე უხმოდ შევტრიალდი და შინ წავედი.
საღამოს დამტვრეული ვიოლინოცა და მისი ყუთიც ჩვენმა მეზობელმა და იანგულის მარჯვენა ხელმა, პეტიამ მოგვიტანა, შემოსასვლელთან დაყარა და გაიქცა.
დაიდაჩემმა ჯერ პეტია შეიცხადა, მერე ვიოლინო, მერე იანგული ალექსანდრიდი, მერე მე და სულ ბოლოს დედაჩემი.
ახლა რომ ვიხსენებ, დეიდაჩემი დაახლოებით ასე მოსთქვამდა:
- როგორ ხარ დაგვაჯული, ისე არგასაზრდელო პეტიაა... შენ და მემწვანილე მამაშენს რას გერჩით.
თქვენ რა იცით ამ ვიოლინოს ფასი, სტრადივარიუსი და პაგანინი მხერხავები გგონიათ...
იანგული ალექსანდრიდი მყავს მოსაკლავი, მაგრამ ვირის ყროყინზე გაზრდილ ჩოჩორს მუსიკის რა მოეთხოვებააა...
ჩემს ოჯახში ჩამოსახლებული ეს ახალი ხულიგანი მყავს მოსაკლავიიიი...
სულწაწყმედილო და უბედურო დაო ანიკო, მე ჩემი გაჭირვება არ მეყოფოდა, ეს ყაჩაღი რომ არდაგეტოვებინა ჩემდა სამწყემსარად.
ვაი, შენს დღეს და უი, ჩემს გაჩენას...
ამ დღეს დასრულდა ჩემი მუსიკალური ოდისეა და დაიწყო ახალი ერა ჩემს ცხოვრებაში - ბრძოლა არსებობისათვის.
მეორე დღეს იანგული და პეტია სკოლის ალაყაფთან დაგვხვდნენ მე და ჩემს დეიდაშვილ კოკას.
ერთი კი შემიქანდა გული, მაგრამ ისე ჩავუარე ორივეს, თითქოს გუშინ არაფერი მომხდარიყოს.
- სკრიპკა! - ხმა პეტიასი იყო, მე გავჩერდი. - უნდა გელაპარაკო! - მომიახლოვდა იანგული.
- რაზე? - აქ უხერხულია! - თქვა მან და სკოლიდან გამოსულ ბავშვებს და მასწავლებლებს გახედა.
- აბა, სად? - ვკითხე მე. - რკინიგზის გაღმა, ხიდის ქვეშ.
- სადაც გინდა! - ვუპასუხე და გავყევი.
იანგული წინ მიდიოდა! მერე მე და კოკა.
პეტია უკან მოგვდევდა მოშორებით. ალბათ იმიტომ, რომ არ გავქცეულიყავით.
- დავიღუპეთ! - თქვა საქციელწამხდარმა კოკამ. კოკა ორი წლით პატარა იყო ჩემზე და არაერთხელ ჰქონდა ნაჭამი იანგულის ალიყური.
- ნუ გეშინია! - დავამშვიდე, თუმცა გულახდილად რომ ვთქვა, მეც მეშინოდა.
რკინიგზის მიწაყრილზე რომ ვეშვებოდით, კოკამ გაქცევა დააპირა, მაჯაში ჩავავლე ხელი და რაც ძალი და ღონე მქონდა, მოვუჭირე.
- არ გაიქცე, ბიჭო, სირცხვილია! - შენ არ იცი მაგის ამბავი, დაგვასიებს ორივეს, - ამოიკვნესა კოკამ.
- რა მოხდა მერე, ხომ არ მოგვკლავს, - ვუთხარი მე. კოკა დასაკლავად განწირული ხბოსავით გამომყვა.
იანგული რკინიგზის ხიდის ქვეშ დადგა. აქეთ-იქით გაიხედ-გამოიხედა. კაცის ჭაჭანება არ ჩანდა. ჩვენც გავჩერდით.
- აჰა, მოვედი, რა გინდა? - ვკითხე იანგულის. იანგულიმ თავი ჩაღუნა, ერთხანს ასე იყო, რაღაცას ფიქრობდა. უცებ თავი ასწია.
- შენ გუშინ უბანში შემარცხვინე. ერთი დარტყმით დამსვი... არ ველოდი და იმიტომ დამსვი, პასუხი იმიტომ არ მიიღე, რომ ვერ ავდექი.
მინდოდა ადგომა, მაგრამ ვერ ავდექი. - მისმა მშვიდმა და გულახდილმა ლაპარაკმა სულ გამაფუჭა.
- მე ამ უბნის ყოჩი ვარ და ყოჩად დავრჩები... - განაგრძო მან.
- მე არ მინდა შენი უბნის ყოჩობა, თავი დამანებე! - გულწრფელად ვუთხარი მეც.
- შენ რომ ჩემზე დიდი იყო, დაგანებებდი, მაგრამ შენ ჩემზე ერთი წლით პატარა ხარ, ამიტომ ვერ დაგანებებ თავს.
უბანში ორი ყოჩი არ შეიძლება, ან შენ უნდა იყო, ან მე...
- აკი გითხარი, არ მინდა ყოჩობა-მეთქი! - გავუმეორე.
- ეგრე არ გამოვა, უნდა ვიჩხუბოთ. - ვიჩხუბოთ! - დავთანხმდი მე.
- პატიოსნად ვიჩხუბოთ! - თქვა იანგულიმ. - პატიოსნად რას ჰქვია? - გამიკვირდა მე.
- არც პეტია, არც კოკა ჩხუბში არ უნდა ჩაერიონ. გონება არ იყოს, ქვა არ იყოს, წაქცეულის ცემა არ იყოს!
- ეგრე იყოს! - თუ მოგერიე, ხვალ იმავე უბნის ბიჭებთან გცემ, რომლებთანაც დამსვი, მერე მოგეშვები! - გამაფრთხილა.
- ცემა მორევაზეა! - ვუთხარი მე.
არაფერი არ მიპასუხა, შავი სატინის ხალათი გაიხადა და მიწაზე დააგდო, რომ გაიხადა და შევხედე, გულმა რეჩხი მიყო:
იმხელა გაშლილი მკერდი ჰქონდა, თან მარცხენა ძუძუს ზემოთ ლურჯი ლათინური ასოებით დასვირინგებული ჰქონდა სიტყვა ჰელადოს, რომელმაც შემაკრთო უცებ.
იანგულიმ რაღაც უთხრა პეტიას ბერძნულად. პეტია შეყოყმანდა. იანგულიმ ბრძანება გაუმეორა.
პეტიამ ორი დიდი ქვა ამოიღო ჯიბეებიდან და უხალისოდ გადაყარა.
იანგულიმ ახლა კოკას შეხედა, კოკამ ცარიელი ჯიბეები ამოიტრიალა.
- დავიწყოთ! - თქვა იანგულიმ. - დავიწყოთ! - ვთქვი მე და ჩანთა მიწაზე დავაგდე.
ჩხუბი ორ-სამ წუთს გაგრძელდა. მე შეკრული მუშტებით ვჩხუბობდი. იანგული გაშლილი ხელით.
ჩემი დარტყმული ყრუ ხმას გამოსცემდა, მისი კი ქვეყანას აზანზარებდა: ისეთი ლაწალუწი გაუდიოდა ჩემს ყბებზე.
პეტია ბერძნული შეძახილებით ამხნევებდა იანგულის, კოკა კი ქართულად მკარნახობდა:
- თავი, თავი აჭამე, ჯემალ!
ვიცოდი, რომ ახლოს მისვლა და თავის ჭმევა იყო საჭირო, მაგრამ წელს ზემოთ გახდილს რამდენჯერაც წავავლე მკლავში ხელი, იმდენჯერ დამისხლტა ოფლით დაპოხილი,
კიდევ ერთი სილა და ვიგრძენი, რომ ცხვირიდან სისხლი წამსკდა.
ვიდრე ცხვირიდან წამსკდარ სისხლს ვიხოცავდი, იანგულიმ კიდევ ერთი სილა მაჭამა და ზუსტად ისე დავჯექი მიწაზე, როგორც გუშინ იანგული,
ოღონდ იმ განსხვავებით, რომ იანგულის გუშინ არ შეეძლო ადგომა, მე კი შემეძლო, მაგრამ ჩემს ადგომას ფასი აღარ ჰქონდა - ჩხუბი წაგებული იყო.
იანგულიმ ერთხანს მაცალა და რომ აღარ ავდექი, ხალათის ჩაცმა დაიწყო, და მე ისევ წავიკითხე მის მკერდზე ამოსვირინგებული ჰელადოს.
- ხვალამდის! - მითხრა იანგულიმ და მხოლოდ ახლა შევამჩნიე, ზედა ტუჩი შესივებული ჰქონდა და მარჯვენა წარბი გახეთქილი.
- ხვალამდის! - ვუპასუხე და წამოვდექი.
იანგული და პეტია მიწაყრილზე ავიდნენ და რკინიგზის ლიანდაგს გაჰყვნენ. მე და კოკა ხიდის ქვეშ დავრჩით.
- არა უშავს, მაგასაც ბევრი მოხვდა! - დამამშვიდა კოკამ.
- სულერთია, ხვალ ვცემ! - ვთქი მე.
- ნეტავი სარკეში ჩაგახედა! - თქვა კოკამ.- ძალიან ვარ დასიებული? - ვკითხე.
- ბულკივით! - მიპასუხა და თვალი ამარიდა. - მაგის დედა ვატირე!
ამჯერად დაიდაჩემს არ შევუცხადებივარ. ცივი კომპრესები დამადო სახეზე.
დილით კი იანგულის მამას, ხრისტოს, ზუსტად ისე დააფშვნა მაწვნის ქილა თავზე,
როგორც იანგულიმ მე ვიოლინო და ციხეში ამოლპობას დაჰპირდა მის გათახსირებულ და ხულიგან შვილს საბჭოთა პიონერის ასე უღმერთოდ ცემისათვის.
მეორე დღეს სკოლაში არ წავსულვარ, ჭრილობებს ვიშუშებდი. მესამე დღეს რკინიგზის გადასასვლელი სავსე იყო უბნელი ბიჭებით.
მე და კოკა რომ მივედით, სტვენით შეგვხვდნენ.
- სკრიპკა, გაზიარეს? - სანამ აქ მოგკლავს, არ მოეშვები?!
- შენ აქ თბილისი ხომ არ გგონია?!
მთელმა ბირჟამ იცოდა უკვე ჩემი ცემის ამბავი.
ყველა აქ იყო იანგულის გარდა. არავისთვის ხმა არ გამიცია, ჩანთა ფილაქანზე დავაგდე, ზედ დავჯექი და იანგულის მოსვლას დაველოდე.
- იანგული მოდის! - დაიძახა უცებ ვიღაცამ. - ახლა დაიწყება ცირკი! - თქვა მეორემ.
- გამარჯობათ! - თქვა საერთო სალამი იანგულიმ და მე რომ დამინახა ფილაქანზე ჩამომჯდარი, გაკვირვებისაგან თვალები გაუფართოვდა.
- იანგული, თავისი ფეხით მოვიდა ბულკი, მიდი ერთი, შეჭამე! - უთხრა პეტიამ.
- კარაქს წაუსვამ, იანგული, თუ ხიზილალას?!
იანგულიმ ლაზღანდარებს ყურადღება არ მიაქცია, ტრიბუნივით ასწია ხელი, ბრბო დააწყნარა და ისტორიული სიტყვით მიმართა თავის ხალხს,
ისე, როგორც ტომის ბელადებს სჩვევიათ ხოლმე.
- ბიჭებო! - დაიწყო მან. - ეს მე მოგმართავთ თქვენ, ვენეციის გზატკეცილის ტომის თავისუფალ შვილებს, მე, თქვენს მიერ არჩეული ბელადი, იანგული ალექსანდრიდი!
თქვენს წინაშე დგანან მკრთალსახიანი თბილისელი ჰარიფი და მისი დეიდაშვილი, ჩვენი ტომის გამყიდველი და სამშობლოს მოღალატე, წკვინტლიანი კოკა.
ამ მკრთალსახიან გადამთიელს, იმის ნაცვლად, რომ ესარგებლა ჩვენი სტუმართმოყვარეობით, დიდსულოვნებითა და სულგრძელებით,
სურს მიისაკუთროს ჩვენი კურთხეული მიწა, ზღვა, მდინარე, ოქრო, ვერცხლი, საძოვარი და გაზონები...
- მორჩი ლაზღანდარობას! - შევაწყვეტინე სიტყვა. - უნდა მეჩხუბო!
იანგული შეჩერდა და თვალი თვალში გამიყარა.
- მე თქვენ გაჩვენებთ ახლა, როგორ კეთდება მკრთალსახიანებისაგან კატლეტი... - განაგრძო ისევ.
- ნუ მაიმუნობ, დავიწყოთ! - შენ ეი, წკვინტლიანო, - მიუბრუნდა იგი კოკას,
- წადი, სასწრაფოში დარეკე, უთხარი ხუთ წუთში მოვიდნენ და შენი დაინვალიდებული დეიდაშვილი წაიყვანონ! - ბიჭებში ხარხარი ატყდა.
- დღეს შენ მოგიწევს სასწრაფოთო წაყვანა. - ვუთხარი მე და ავდექი. ბიჭებმა წრე შეკრეს.
იანგულიმ ისევ რაღაც უთხრა პეტიას ბერძნულად, პეტია შეიშმუშნა და ქამრის შეხსნა დაიწყო.
განცვიფრებული ვუყურებდი პეტიას თითის სიმსხო ღვედის ქამარს - „ნუთუ ქამრით უნდა მცემოს?“ - გამიელვა თავში.
პეტიამ ქამარი გადასცა იანგულის და ისევ წრეში ჩადგა. იანგულიმ ამაყად მიმოიხედა გარშემო და საჯაროდ განაცხადა:
- მე მკრთალსახიანს ორი ხელით არ ვეჩხუბები. იგი დღეს ცალი ხელით უნდა გაილახოს. პეტია, გამოდი და შემიკარი ხელი!
ბიჭებმა აღტაცების ყიჟინა გაისმა. მე ელდა მეცა. იანგულიმ გაჭიმული მარცხენა ხელი თეძოზე მიიდო.
პეტია მოვიდა, ქამარი წელზე შემოარტყა, ისე რომ ის მარცხენა ხელი შიგ მოაყოლა, და რაც ძალი და ღონე მქონდა გაუკრა.
- ნუ არტისტობ, ხელი ამოიღე და ისე ვიჩხუბოთ! - ვუთხარი დაკარგული ხმით.
- მე შენთან ორი ხელით ჩხუბს არ ვიკადრებ, - თქვა იანგულიმ. ბიჭებს კვლავ აღტაცების ყიჟინა აღმოხდათ.
- მაშინ არ მინდა! - ვთქვი მე და ჩანთა ავიღე.- გეშინია? - მკითხა იანგულიმ.
- კი არ მეშინია, არ მინდა. ხელი ამოიღე და ისედაც გცემ!
- მეჩხუბე, თორემ გცემ! - თქვა გაღიზიანებით იანგულიმ.
- მიდი, დასვი! - წამჩურჩულა კოკამ. მე ჯიუტად გავიქნიე თავი. მაშინ იანგული მომიახლოვდა და სილა გამაწნა.
სახეზე ისე წამეკიდა ცეცხლი, თითქოს მდუღარე შემასხესო, მაგრამ ხელი არ შევუბრუნე.
იანგულიმ მეორედ გამაწნა სილა, მერე მესამედ, შევატყვე, გამეტებით არ მირტყამდა, ეს უფრო გასილაქებას ჰგავდა, ვიდრე ჩხუბს.
და მაინც რომ არ შევუბრუნე ხელი, იანგული გაჩერდა.
მე შევტრიალდი და წრიდან გავედი, ბიჭები უხმოდ ჩამომეცალნენ.
- ეე, სკრიპკა! - მომესმა ზურგს უკან პეტიას ხმა, და უცებ გავიგონე გაშლილი ხელის საშინელი ლაწანი: ეს უკვე პეტიას ყბაზე გაღებული იანგულის ხელის ხმა იყო.
უკან არ მიმიხედავს, რადგან ვტიროდი და არ მინდოდა ბიჭებს ჩემი ცრემლი დაენახათ.
ერთს კი მივხვდი - დღევანდელი ჩხუბი იანგულიმ წააგო.
მეორე დღეს, სისხამ დილით, ალექსანდრიდების ეზოს ჭიშკართან ვიდექი.
ხრისტო ალექსანდრიდი ვირს კაზმავდა პატარა თავლსათან.
იანგული ეხმარებოდა, რომ დამინახა, ვირი მიატოვა და ჭიშკარს მოადგა.
- საჩივლელად მოხვედი? - მკითხა მან და თვალი მამისკენ გააპარა. მამამისი ზურგშექცევით იდგა და ვერ მხედავდა.
- საჩხუბრად! - ვუპასუხე მე. - ვინ არის? - დაუძახა მამამისმა, ისე რომ არ მოუხედავს.
- ამხანაგია ჩემი. - იანგულის არ სცალია, ბაზარში მიდის! - მოიხედა ხრისტომ.
უცებ მიცნო და გაუკვირდა: - შერიგდით? - შევრიგდით! - ვუპასუხე მე.
- ეგრე არ ჯობია? ორივე კარგი ბიჭები ხართ! - გაუხარდა ხრისტოს და ეზოში შემიპატიჟა.
- მეჩქარება, - ვუპასუხე, მერე იანგულის მივუბრუნდი: - როდის დაბრუნდები ბაზრიდან?- საღამოს!
- რკინიგზის ხიდის ქვეშ დაგელოდები! - ვუთხარი და წავედი.
საღამოს ხიდის ქვეშ ველოდი იანგულის. იგი მოვიდა.
ხმა არ გაუცია ჩემთვის, ვირი ადამიების ღობეს მიაბა, ხალათი გაიხადა,
ვირის კეხზე გადაჰკიდა და მე კვლავ წავიკითხე მის გაშლილ მკერდზე მაგიური სიტყვა ჰელადოს.
დღეს ჩვენი ჩხუბის მოწმე მხოლოდ ვირი იყო.
ჩხუბი ამჯერად უფრო დიდხანს გაგრძელდა. პირველმა იანგულიმ დამარტყა, როგორც არ ვეცადე, მაგრამ მაინც დამასწრო.
არ წავქცეულვარ, მხოლოდ წავიფორთხილე. მეორე რომ მომიქნია, თავი უკან გადავწიე და მისმა გაშლილმა ხელმა შხუილით ჩამიქროლა ცხვირწინ.
მოქნეული, ისე ძლიერად იყო, იანგულიმ თავი ვერ შეიკავა, ინერციამ ოდნავ შეატრიალა და ახლა იგი გვერდულას იდგა ჩემს წინ,
მისი ყბა ზუსტად ისე დაეკიდა ჰაერში, როგორც მაშინ, პირველი ჩხუბის დროს;
და ვიდრე კვლავ შემოტრიალდებოდა, რაც ძალი და ღონე მქონდა, მუშტი ყბაში მოვდე.
იანგული სახით სილაში ჩაემხო. ერთხანს გაუნძრევლად იდო.
არ მეგონა, თუ ადგებოდა, მაგრამ უცებ წამოხტა და საოცარი სისწრაფით გამოქანდა ჩემსკენ.
მისი გაშილილი ხელი და ჩემი მუშტი ერთდროულად მოხვდა მიზანს, მე დავრეტიანდი, ცალ მუხლზე დავიჩოქე და უნებურად სახეზე ხელები ავიფარე.
ხელები რომ მოვიცილე და თვალი გავახილე, იანგული ზუსტად ისეთივე პოზაში იყო ჩაჩოქილი, როგორც მე, და გახეთქილი ტუჩიდან სისხლს იხოცავდა.
ხელებზე დავიხედე და მივხვდი, რომ მეც მჟონავდა სისხლი ცხვირიდან.
თავს ძალა დავატანე და წამოვდექი. წამოდგა იანგულიც.
დიდხანს ვუცქეროდით ერთმანეთს უხმოდ. მე მისი მძიმე და ღრმა სუნთქვა მესმოდა, ალბათ იმას - ჩემი.
ყოველ წუთს ველოდი თავდასხმას. მაგრამ საოცარი ის იყო, ჩხუბის აღარც ხალისი მქონდა, აღარც სურვილი.
რაღაც შინაგანი კმაყოფილება დამეუფლა. მივხვდი, რომ დღეიდან იანგული ვეღარასოდეს დამჩაგრავდა.
- გვეყოფა! - თქვა იანგულიმ და მკლავები ჩემოუშვა.
- გვეყოფა! - ვთქვი მეც და შვებით ამოვისუნთქე. ოღონდ ხვალ ბიჭებთან უნდა ვიჩხუბოთ! - დავაყოლე ყოველი შემთხვევისთვის.
- არ გინდა, ბიჭებს მე ვეტყვი, რომ მაგარი ხარ, ოღონდ ყოჩობას ვერ დაგითმობ. - ცოტა ხნის დუმილის შემდეგ თქვა მან.
- არც მინდა! - ვთქვი მე.- თუ გინდა, მეორე ყოჩი იყავი! - შემომთავაზე მოადგილეობა.
- არ მინდა, შენ შენთვის, მე ჩემთვის! - ვიუარე ისევ, შემოვტრიალდი და წამოვედი.
- მოიცა! - მითხრა მან. მე გავჩერდი. - ასე არ ივარგებს. ყოველდღე ხომ არ ვიჩხუბებთ, მოდი ხვალიდან ვაგინოთ ერთმანეთს, ვინც აჯობებს, იმის იყოს!
- იმისი იყოს! - დავთანხმდი.
მეორე დღეს მე და იანგული კვლავ ბიჭების წრეში ვიდექით და უშვერი სიტყვებით ვამკობდით ერთმანეთს.
- ჯემალ, ვირისთავო! - იანგული, ბერძენო მემწვანილე!
- თბილისელო სირისტიანო! - ლაწირაკო! - წვინტლიანო! - ვირის მწყემსო!
- ჩოჩორო! - მჟავე კიტრო! - კამბოლა! - ღორჯო! - მედუზა! - კრეტინო! - პაგანინო!
სალანძღავი სიტყვების არსენალი შეუმჩნევლად შემომელია და გავჩერდი, იანგული მელოდებოდა, რადგან ჩემი ჯერი იყო.
- მიდი, თორემ წააგე! - იდაყვი გამკრა კოკამ. - გამითავდა! - ვუთხარი მე.
- დედა შეაგინე! - შემახსენა მან. - დედის გინება არ მოდის. - „დედა ვატირე“ რა გინებაა?
- ეგ რუსულად არ ვიცი! - ქართულად შეაგინე, ვერ გაიგებს! - არ მომეშვა კოკა და შემაცდინა.
- იანგული, შენი დედა ვატირე! - ვთქვი ქართულად და პასუხის მოლოდინში გული შემეკუმშა.
- იმანა სუ ინე პროსტიკასა ინეკა, ჯემალ! - მიპასუხა იანგულიმ.
მივხვდი, რომ ისიც დედას მაგინებდა, მაგრამ ისე ლამაზად ამბობდა, ავე-მარიასავით მეყურებოდა და გინება გავიმეორე:
- შენი დედა ვატირე, იანგული! - იმანა სუ ინე პროსტიკასა ინეკა, ჯემალ! - გაიმეორა მან სიმღერასავით.
ასე გრძელდებოდა მთელი ნახევარი წელიწადი, მერე ვნებები დაცხრა.
მე და იანგულიმ გინებათა არსენალი თითო ყველაზე მნიშვნელოვან გინებამდე დავიყვანეთ და შეხვედრისას თითქოს ვესალმებოდით, ხელის აწევით გავძახოდით ერთმანეთს
მე: - შენი დედა ვატირე, იანგული.
ის: - იმანა სუ ინე პროსტიკასა ინეკა, ჯემალ!
მზიანი დღე იყო. მე და კოკა სკოლიდან ვბრუნდებოდით.
რკინიგზის გადასასვლელთან რომ მივედით, იანგული, როგორც ყოველთვის, უბნის ბიჭებს პაჟარობანას ეთამაშებოდა.
დამინახა თუ არა, თამაშს თავი დაანება და ჩემსკენ წამოვიდა, არ დამასწროს-მეთქი და გინება გზაზე შევაგებე.
- იანგული, შენი დედა ვატირე! - იანგული მონუსხულივით შედგა და თვალებში შემომხედა.დიდხანს ველოდი პასუხს, მაგრამ იანგული ხმას არ იღებდა.
- შენი დედა ვატირე, იანგული! - გავიმეორე მე.
იანგულიმ თავი დახარა, შეტრიალდა და ასე თავდახრილი ნელი ნაბიჯით წავიდა.
მე გაკვირვებული ვუქცეროდი სახლისაკენ მიმავალ იანგულის.
- ნახე, როგორ გაიძურწა, გათავდა მაგის ყოჩობა! - ვუთხარი კოკას.
- გათავდა კი არა, ახლა დაიწყო! - მიპასუხა კოკამ და ცალყბად გაიღიმა.
- როგორ? - გაჯობა და ისე. - მაშ, რატომ არ შემაგინა?
- გუშინ მკითხა, ჯემალის დედა სად არისო. მე ვუთხარი, აღარ არის-მეთქი, იმიტომ არ შეგაგინა, - თქვა კოკამ.
ელდა მეცა. - რატომ გუშინ არ მითხარი, ლაწირაკო!
- მე რა ვიცოდი!.. - თავი ჩაღუნა კოკამ.
- იანგული! - დავუძახე მე, მაგრამ იანგული უკვე შორს იყო და ან ვერ გაიგონა ჩემი ძახილი, ან გაიგონა და არ მოიხედა.
იმ დღიდან იგი ერთი ათად გაიზარდა ჩემს თვალში.
ჩვენს შორის სამუდამოდ დამთავრდა ომი და ქიშპობა, მაგრამ მე და აინგული დიდი მეგობრები მაინც არ გავმხდარვართ.
შეხვედრისას უბრალოდ ხელის აწევითა და ღიმილით ვესალმებოდით ერთმანეთს და თუ მამამისის მაგივრად რძეს ან მაწონს მოგვიტანდა ხოლმე ვირით,
მაშინ თუ გავესაუბრებოდით ერთმანეთს უნებურად ან რძის და მაწონის ფასის, ან მამამისის ან მწვანილის ან ვირის თაობაზე. ეს იყო და ეს.
ერთ დღეს იანგულიმ რძე მოიტანა, მე ეზოში შევეგებე, რომ შევხედე, ძლივს ვიცანი, ისე ჰქონდასახე შეშუპებული და თვალის უპეები ჩალურჯებული.
- რა მოგივიდა? - ვკითხე გაკვირვებულმა.წარმოუდგენელი იყო, იანგული ასე ეცემა უბანში ვინმეს, აშაკარად მასზე უფროსის ნახელავი იყო.
- არაფერი! - მიპასუხა მან და თვალი ამარიდა. - მაგარი ნაცემი ხარ! - ვუთხარი მე.
- არა უშავს! - თქვა მან და გაიღიმა. - თქვი, ვინ არის, თუ მარტო ვერ მოერიე, მე წამოგყვები! - ვუთხარი.
იანგულიმ უარყოფის ნიშნად თავი გაიქნია.
- ვირი აქ დააბი და ახლავე წავიდეთ, - არ მოვეშვი მე. რძიანი ქილა კიბეზე დავდგი და გასაყოლად მოვემზადე.
- არ გინდა, ვერ მოვერევით! - მწარედ გაიღიმა მან. - ვინ? მე და შენ ვერ მოვერევით? - გავიქაჩე მე.
- ვერც მე და შენ, და ვერც მთელი ვენეციის გზატკეცილი... - ასეთი ვინ არის? - შევცბი.
- მამაჩემი! - თქვა იანგულიმ. - მამაშენი? - ჰო, მამაჩემი.
- ასე როგორ გაგიმეტა? - ვკითხე გაკვირვებულმა და შეშუპებულ ლოყაზე ხელი დავადე.
- ჩემი ბრალია! - რა დააშავე?
- სამ დღეში სოხუმში საბერძნეთიდან გემი ჩამოდის. ჩვენი თემის ბერძნები ელადაში ბრუნდებიან.
მამაჩემიც... - იანგული გაჩუმდა. - მერე? - ვკითხე მე.
- მერე არაფერი, მე არ მივყვები, არ მინდა წასვლა... მამა ამბობს, რომ იქ ჩვენი სამშობლოა, მშობლიური მიწა, დიდებული ელადა...
მამა-პაპათა სისხლი გვეძახის და მოვალენი ვართწავიდეთო...
- მერედა რატომ არ მიყვები? - გულწრფელად გამიკვირდა მე.
იანგული დიდხანს სდუმდა თავჩაღუნული და ვირს აცქვეტილ ყურებს უუთოვებდა.
ყურები იანგულის ხელის ყოველ დასმაზე მორჩილად წვებოდნენ, მაგრამ შემდეგ უცნაური სიჯიუტით კვლავ წამოხტებოდნენ და ცქვიტად დგებოდნენ.
თითქოს ჩვენს საუბარს უგდებდნენ ყურს და ეშინოდათ, რაიმე სიტყვა არ გამოგვრჩესო.
- როგორ აგიხსნა... - თქვა ბოლოს იანგულიმ. - მე ჩემი დედა არ მახსოვს, მამა კი მთელი დღე ან ბოსტანშია, ან საშოვარზე.
მე ვენეციის გზატკეცილზე გავიზარდე, ქუჩაში... ჩემი ელადა, ჩემი სამშობლო სოხუმია, ვენეციის გზატკეცილი, ჩალბაში, კოკა, პეტია, კურლიკა, ფემა...
შავი ზღვა, ჩემი ვირი, რკინიგზის ხიდი... - იანგული ცოტათი შეყოვნდა.
მერე ისევ განაგრძო: - მიდა... მიდა და შენც... - სახელი „მიდა“ იანგულიმ პირველად ახსენა ჩემთან, მაგრამ არ მიკითხავს, მიდა ვინ არის-მეთქი,
რადგან კოკასაგან ვიცოდი: მიდა აფხაზზე გათხოვილი ბერძენი ქალი იყოს შვილი იყო.
მიდაზე ლამაზი გოგო სოხუმში არ დადიოდა და ეს გოგო იანგულის უყვარდა.
- გაიგე ახლა? - მკითხა იანგულიმ და თვალებში შემომხედა. მე ტანში ჟრუანტელმა დამიარა.
ასეთი სიტყვები ჩემს სიცოცხლეში პირველად მესმოდა.
- კი მაგრამ ეგ რაღაა? - ვკითხე. მკერდზე ხალათი გადავუწიე და ლურჯად ამოსვირინგებული ჰელადოს წავიკითხე ხმამაღლა.
- ეს ამოსვირინგებული სიტყვაა, ჯემალო. სამშობლო უფრო ღრმადაა. უფრო შიგნით... - თქვა იანგულიმ და ხელი მკერდზე დაიდო.
მე ყელში გაჩხერილი მუშტისოდენა ბურთი გადავყლაპე და ვიდრე რამეს ვუპასუხებდი, იანგულიმ ვირს ხელი მოჰკიდა, აღვირი მოქაჩა და ეზოდან გავიდა.
მესამე დღეს, სისხამ დილით, იანგული ჩვენს ეზოში იდგა. თან უებლო ვირი მოეყვანა.
- მამამ ყველაფერი გაყიდა: ძროხა, სახლი, კარი. ვირს არავინ არ ყიდულობს.
თქვენი ხალხი ვირის ყოლას სამარცხვინოდ თვლის, ვირი კი ძალიან საყვარელი ცხოველია...
მუშა, უწყინარი... ქუჩაში ხომ არ დავტოვებ, ან ვის დავუტოვო, ბერძნები ყველა მივდივართ...
ძალიან ადვილი მოსავლელია, ერთი მუჭა ბალახი ჰყოფნის...
ნაწყვეტ-ნაწყვეტ ლაპარაკობდა, თან ვირს ყელზე უსვამდა ხელს და ცრემლებს ყლაპავდა.
- მიდიხარ? - მივდივარ. ხომ დაიტოვებ?- დავიტოვებ!
- არ გააგდო სახლიდან! - არა, იანგული! - ნინა ივანოვნას სთხოვე, არ გააგდოს!
- ვთხოვ, იანგული! - კოკა მოგეხმარება, ამის მოვლას რა უნდა...
- არაფერი, იანგული. - სულ ერთი მუჭა ბალახი ჰყოფნის.
- ჰო, იანგული! - აპოლონი ჰქვია! - ვიცი, იანგული!
- მოეფერე ხოლმე! - კი, იანგული! - წავედი ახლა, გემი საღამოს გადის!
- წადი, იანგული. - მშვიდობით, ჯემალო! - პორტში მოვალ, იანგული!
იანგული გადამეხვია, დიდხანს ვყავდი გულში ჩაკრული.
მერე უცებ ხელი გამიშვა და გაიქცა, რაც ძალი და ღონე ჰქონდა.
გაიქცა უკანმოუხედავად, ისე, თითქოს რაღაც საშინელსა და შემზარავს გაურბოდა.
საღამოს მთელი სოხუმი პორტში იყო გამოსული.
იყო ბევრი ყვავილები, ორკესტრიც, ტაშ-ფანდურიც, ცხვირსახოცების ფრიალიც, მადლობა, ნახვამდის, მშვიდობით, მაგრამ ყველაფერზე მეტი მაინც ცრემლი იყო.
სოხუმის მოქალაქენი თავისი სხეულის ნაწილს, თავის სისხლს და ხორცს - ბერძნებს აცილებდნენ.
ბერძნები უკვე ასულიყვნენ გემზე.
ღრუბელივით თეთრ და ქათქათა „პოსეიდონზე“ და იქიდან გვიყვიროდნენ ხელების ქნევით რაღაცას, ზოგს ბერძნულად, ზოგს რუსულად, ზოგს აფხაზურად, ზოგს სომხურად, ზოგს ქართულად...
უზარმაზარი თეთრი „პოსეიდონი“ კიჩოთი ნაპირისკენ იდგა.
ზღვა ოდნავ ღელავდა და გემი ისე ირწეოდა და იქნევდა თავს, თითქოს თვითონაც გვემშვიდობებოდა.
მე სხვა ბავშვებთან ერთად პირსის მოაჯირს მიჭყლეტილი, თვალებს ვაცეცებდი და გემის ქიმზე გადმოფენილ ბერძნებში იანგულის დავეძებდი.
უცებ თვალი მოვკარი. მას კვლავ შავი სატინის ხალათი ეცვა. მკერდზე გაღეღილი.
იანგული მამამისის წინ იდგა და მომეჩვენა, რომ მამამისს ხელით ეჭირა.
- იანგული! - იანგული! - ვიკივლე მე და ხელების ქნევა დავიწყე.
იგი დიდხანს, დიდხანს დამეძებდა ბრბოში, ბოლოს ეტყობა ხმით მომაგნო და რომ დამინახა, ორივე ხელი მაღლა აღმართა.
- იანგული, იანგული, მშვიდობით! - ჯემალო, ეღო აღაპო ი მანა სუ!
ჯემალო, მე მიყვარს დედაშენი! - მეძახდა იგი ბერძნულად და მე კვლავ მომეჩვენა, რომ იგი მღეროდა,
მე ვერ გავუძელი მის ხმასა და ცქერას, გემს ზურგი შევაქციე და ატირებული შინ წამოვედი.
მესამე დღეს, მდინარე კელასურის შესართავთან, ზღვამ ახალგაზრდა ბიჭის სხეული გამორიყა.
უფრო სწორად, იგი სტარავერმა მებადურებმა გამოიტანეს და როდესაც სილაზე დაასვენეს, იქვე მობანავე ბიჭებს დაგვიძახეს გვამის ამოსაცნობად.
ბიჭს სახე წაშლილი ჰქონდა. ვერავინ ვერ იცნო იგი.
მხოლოდ მე, მე ვიცანი, როდესაც თავზარდაცემულმა მის გაშლილ მკერდზე ლურჯად ამოსვირინგებული ჰელადოს წავიკითხე.
უკანმოუხედავად და სულმოუთქმელად გავირბინე პლაჟი, სანაპირო, რკინიგზის ლიანდაგი, ვენეციის გზატკეცილი და შეშლილივით შევვარდი სახლში...
- რა მოგივიდა, ბიჭო? - მკითხა გულამოვარდნილს შეშინებულმა დეიდაჩემმა.
- დეიდა ნინა... იანგული დაბრუნდა... - ვუთხარი მე. მერე დავიჩოქე მის წინ, კალთაში თავი ჩავუდე და მწარედ ავტირდი.
ეს ამბავი 1941 წლის აგვისტოში დაიწყო და ზუსტად ორი წლისთავზე გათავდა.
ომი სულ რაღაც ორი თვის გამოცხადებული იყო, მისმა სუსხმა რომ ჩვენს სოფელს მოაღწია.
ასეა თუ ისე, შეძლებულ ცხოვრებას მიჩვეულმა გლეხმა უცებ ვერ აწონა ქვეყნად მომხდარი საშინელება,
უცებ ვერ დააგდო ხელგაშლილი ცხოვრება და უკვე აგვისტოში, ბევრის ბეღელი, ჭური და სალარო დაცარიელებული აღმოჩნდა,
ყოველ შემთხვევაში, ჩვენს ოჯახს ასე დაემართა.
წყალმანკით დაუძლურებული და ძვალგაციებული ბაბუაჩემი სპირიდონი დღედაღამ ბუხართან იჯდა და მთელი ოჯახის სიმძიმე მე მაწვა კისერზე.
სხვას რომ თავი დავანებოთ, მარტო ტყიდან შეშისა და ფიჩხის თრევას ვერ ვუთავდებოდი, რათა ძვალგაციებულ ბაბუას ბუხარი არ გაპარვოდა.
1941 წლის 25 აგვისტოსთვის ყველაფერი გაგვითავდა.
ბაბუაჩემმა განჯინიდან თავზე ტაროს ნაქურჩლებით დაცობილი, მისი ღვიძლის მომნელებელი,
არყით სავსე ათლიტრიანი ბოცა გამომატანინა და მითხრა:
- ჩადგი გოდორში, წაიღე ჩოხატაურის ბაზარში და ერთ ფუთ სიმინდში გადაცვალე.
ვინც ნაკლები შეგაძლიოს, დაამხვე თავზე ბოთლიანად და წამოდი.
ამის ფასი მარტო მე ვიცი, ბჟოლისაა და 80 გრადუსია.
- მერე სევდიანი თვალი გააყოლა ბოცას, ამოიოხრა და ხელით მანიშნა - წადიო.
ბოთლის თავზე დამხობა კი არა, ბაზარში არყის ისეთი სპეციალისტი შემხვდა,
ერთი ფუთი ფრჩხილის სისხო ყვითელი სიმინდის კაკალიც ჩამიჩხრიალა ტომარაში,
სამი თუმანიც ჩამიკუჭა ჯიბეში, ლოყაზეც ხელი მომითათუნა და მეორე კვირისათვის ისევ იმ ადგილზე დამიბარა.
ბაზრის პირდაპირ რომ სასადილოა, იმის კარი შევაღე და გოდრიანად მივადექი დახლს.
- კატლეტი გაქვთ? - ვკითხე მებუფეტეს.
- ფული გაქვთ? - მკითხა მებუფეტემ.
- კი! - რამდენი? - სამი თუმანი. - მაჩვენე! ვაჩვენე!
- დაჯექი არა, აგერ და მოგიტან! - სამი პორცია! - ვუთხარი მე და გოდორი მოვიხსენი.
- შენ, ბიჭო, უდღეური რომ არ ხარ? - გულწრფელად მკითხა მებუფეტემ.
- მშიერი ვარ მე! - განვუმარტე. - კარტოფილით მოგიტანო, თუ მაკარონით?
- ორი მაკარონით და ერთი კარტოფილით, სამივე პორცია ცალ-ცალკე.
- ლიმონათი რამდენი? - ლიმონათი სამი, - ვუთხარი მე და ქამარი წინდაწინ მოვიშვი.
მებუფეტე ისე დამაკვირდა, შევატყვე, ისევ უნდოდა ეკითხა - უდღეური ვიყავი თუ არა, მაგრამ გადაიფიქრა.
ყველფერი რომ მომიტანა, ალერსით მკითხა:
- ის სამი თუმანი რომ მაჩვენე წეღან, რა უყავი!
- აგერ მაქვს! - ვუთხარი რიხიანად და წითელი სამთუმნიანი დავაძრე ჯიბიდან. მებუფეტემ ფული გამომართვა, სინათლეზე გახედა.
ჭუჭყიანი ხალათის ქვეშ რომ უფრო ჭუჭყიანი ხალათი ეცვა, იმის გულისჯიბეში ჩაიდო - თავისუფალი ხარო, - გამიღიმა და წავიდა.
სასადილოში დაბალი, გრძელი და შავი ძაღლი შემოიძურწა, ფერდები ჩაცვენილი ჰქონდა. რამდენჯერ ამიარ-ჩამიარა, თან ირიბად მიცქეროდა.
არაფერი რომ არ ვუთხარი, ახლოს მოვიდა. კატლეტი ვერ გავიმეტე და ჭიაყელასებური მაკარონი გადავუგდე.
ჰაერშივე გაქაჩა და გადაყლაპა. გათამამდა. ახლა კუდის ბაკუნითა და ნერწყვის ყლაპვით წინ დამიჯდა.
ისევ ვესროლე მაკარონი, ისევ ჰაერში გადასანსლა. მერე, ყურადღება რომ აღარ მივაქციე, დამიყეფა, - მომხედეო!
- გადი, ძაღლო, გარეთ, შენი ბანალი დაიწვა! - გაუჯავრდა მებუფეტე.
- რა ქვია? - ვკითხე. - რა ვიცი, მაგის პატრონი გადაშენდა! - ვისია?
- რა ვიცი, მოუკვდა პატრონი. გადი, ძაღლო, გარეთ! - დანა მოუღერა მებუფეტემ.
ძაღლმა კუდი ამოიძუა და გარეთ გავიდა.
მოვრჩი ჭამას, გოდორი მოვიკიდე და კარისკენ წავედი. მართლაც ნამეტანი მომივიდა. სულს ძლივს ვითქვამდი.
- ხურდა არ მერგება? - ვკითხე სხვათა შორის.
- გადაგყვები ზედ! - მითხრა მებუფეტემ.
- სულ არა? - ვცადე ბედი. - უბედური შენი მარჩენალი.
შეეცოდა ბაბუაჩემი მებუფეტეს. გარეთ რომ გამოვდიოდი, თვალი მოვკარი, ის ძაღლი ისევ შეიძურწა სასადილოში.
სოფლის გზას დავადექი, ათი ნაბიჯი არ მქონდა გადადგმული, ძაღლის, ენით აუწერელი კივილი მომესმა.
უცებ შლიგინით ჩამიქროლა გადარეულმა ძაღლმა, ხიდის ქვეშ წყალში შევარდა, მერე ამოვარდა წყლიდან,
სილაზე დაგორდა და საცოდავ წკავწკავს მოჰყვა. მოვიხედე.
სასადილოს კარებში ცხვირგარუმბებული მებუფეტე იდგა, ხელში ქვაბი ეჭირა, ქვაბს ოხშივარი ასდიოდა.
- დადუღრე? - ვკითხე. - არა, ფეხები დავუთბილე! - გაიკრიჭა მებუფეტე.
- ვირიშვილი ხარ შენ! - ვუთხარი მე.
მებუფეტე გაშტერდა, მერე ქვაბი დადგა, მარჯვენა მკლავი დაიკაპიწა და გალურჯებული სახით წამოვიდა ჩემსკენ.
- დამიცადე მანდ! გოდორი ჩამოვდგი, დავიხარე და გზის პირას დაგორებული დიდი ქვა ავიღე.
მებუფეტე მონუსხულივით შედგა. ერთხანს ასე იდგა, მერე, სილურჯემ რომ გადაუარა, თავი სინანულით გადაიქნია და სასადილოში შებრუნდა.
ძაღლი ხიდის ქვეშ იწვა, ორივე თათი დადუღრული ცხვირპირზე ჩამოეფარებინა,
წყალში გალუმპულს დროდადრო ასლოკინებდა და სიმწრით წკავწკავებდა.
ახლო რომ მივედი, შემომიღრინა. დავაკვირდი. მარჯვენა თათიც დადუღრული ჰქონდა.
- მომიშვი! - ვუთხარი. - ეს რა მიქენითო, შემომიტია წკმუტუნით. წინ ჩავუცუცქდი.
მოლოდინში გაიტრუნა, დაუშავებელი მარცხენა თვალიდან ცრემლი ღვარად ჩამოსდიოდა.
რა ვუყო ახლა ამას. - გავიფიქრე, მერე ხალათი გავიხადე, პერანგი შუაზე გავხიე და წყალში დავალბე.
თვალის ახვევა რომ დავუწყე ისევ ატირდა. თათიც რომ შევუხვიე ხელი ამილოკა, ვეღარ მოვითმინე, სილაზე დავჯექი და მეც ტირილი დავიწყე.
ძაღლი რის ძაღლია, კაცის ტირილის მიზეზს თუ ვერ მიხვდა. მომიჩოჩდა და თავი კალთაზე დამადო.
მახსოვს, 14 წლის ვიყავი, გერვასი ჯაბუას თინა რომ გათხოვდა ნაბეღლაველ არსენა სიამაშვილზე, მაშინ ვინატრე პირველად - ღმერთო,
ახლა მქენი 20 წლის და ამ ანგელოზივით ქალს ამას როგორ გავატან-მეთქი...
და ახლა ვინატრე მეორედ: - ღმერთო, ახლა იმ მებუფეტის ხნის მქენი და მერე მომკალი-მეთქი.
და არასდროს ისე არ მინატრია ნატვრის ასრულება, როგორც ახლა, ამ პატარა ხიდის ქვეშ.
- ვინაა, ბიჭო, ეს? - მკითხა გაკვირვებულმა ბაბუამ, გოდრიდან რომ დაფუფქული ძაღლი ამოვიყვანე და წინ დავუსვი.
- ძაღლია! - ვუთხარი მე. - რა უგავს ძაღლს? - თქვა ბაბუამ და მიმქრალ ბუხარში შეაფურთხა.
- მებუფეტემ დადუღრა! - წუწკია ალბათ! - გაამტყუნა ძაღლი ბაბუამ.
- მშიერია! - გავამართლე მე. - მოხსენი მაგი ჭინჭები! - მითხრა ბაბუამ.
მოვხსენი. ბაბუამ დაშავებულ ადგილებზე დახედა.
- ცუდ დროს კი დაუდუღრავს იმ უგვანოს, მარიამობის თვეა, ამ სიცხეში როდის შეუხორცდება...
წადი, ერბო მოიტანე და დაადევი ზედ, ცოტას დაუამებს, თვალზე რა ეშველება, თორემ თათს კი მოირჩენს ლოკვით.
როგორც მითხრა, ისე მოვიქეცი. დილით უკვე ჩვენს ეზოში ძაღლი ყეფდა, მართალია, ჯერ სუსტად და გაუბედავად, მაგრამ მაინც ყეფდა.
რა არ ვუძახეთ მე და ბაბუამ ძაღლს: ხან ჯეკა, ხან ბროლია, ხან ჯულბარსა, ხან რა და ხან რა, არც ერთზე ხმას არ გვცემდა.
ძაღლის ნამდვილ სახელს რომ ვერ მივაგენით, უბრალოდ „ძაღლო“ შევარქვით. ერთი თვის თავზე დადუღრული თათიც და თვალიც მოურჩა.
დანადუღრავ ადგილზე ახალი, თოვლივით თეთრი ბანალი ამოუვიდა.
ეს ბანალი ისე მოუხდა, სოფლის ბარე ორი ძაღლი ვერ გაეჯიბრებოდა სილამაზეში.
სხვა მხრივ, როგორც ძაღლი, სხვა ძაღლებისგან მაინცდამაინც დიდი ნიჭიერებით არ გამოირჩეოდა,
ეს კი იყო, ბავშვებს და ქალებს არ ერჩოდა, ჩვენს ერთადერთ, კვერცხისმდებელ, კისერყინტორა ქათამსაც სცნობდა,
ათას სხვა ქათამში გამოარჩევდა, თუმცა ძაღლმა ესეც თუ არ ქნა, მაშინ რაღა ძაღლია,
კაცთაგან კი ბაბუასა და ჩემს გარდა დედამიწაზე მისთვის სხვა კაცი არ არსებობდა.
ეს კაცთმოძულეობა ალბათ მებუფეტემ რომ დადუღრა იმ დღიდან დაჩემდა.
რამდენჯერ უთქვამთ მეზობლებს საყვედურით:
- სპირიდონ, ძალიან გვინდა მოსვლა, მაგრამ ამოგვიკვეთა ფეხი შენს ოჯახში ამ უჯიშომ.
მაგისი შიშით სკვინჩა ვერ შემომჯდარა შენი ღობის სარზე, ან დააბი, ან გადააშენე აქედან.
ბაბუა ისე დაუმეგობრდა ძაღლს, უმალ მე გამაგდებდა შინიდან, ვიდრე მას.
შეშის მოსატანად თუ წამყვებოდა ხანდახან, ან წისქვილში, ისიც ღამით,
თორემ სხვა დროს იწვა ბაბუას ფეხებში გაწვართული და მის განკარგულებას ელოდა.
თვალები თაფლისფერი ჰქონდა, სევდიანი და ჭკვიანი, მოძრაობა ზანტი, მაგრამ საკმარისი იყო ხიდან ვაშლი ან მსხალი ჩამოვარდნილიყო,
შურდულივით მოწყდებოდა ადგილს, ღორმა არ მიმასწროსო, მივარდებოდა ხის ძირში, აიღებდა ნაყოფს და ბაბუას მიურბენინებდა.
ბაბუა თავის მხრივ ქეჩოში წაავლებდა ხელს, ნაზად მოქაჩავდა მადლობის ნიშნად, მერე ნაყოფს გათლიდა,
გულს თვითონ შეჭამდა და ნათალს ძაღლს დაუყრიდა და ისიც ისეთი სიამოვნებით მიირთმევდა ბაბუას ხელიდან მიწოდებულ ნათალს,
თითქოს ამ ხის ძირში ვაშლი და მსხალი თავსაყარი არ ყოფილიყოს.
ყურისგდებაც კარგი იცოდა ძაღლმა. მარტო მას შეეძლო ბაბუას ათასჯერ მონაყოლი ამბის წარბშეუხრელად მოსმენა.
რაც უფრო გრძელი იყო ამბავი, მით უფრო ყურადღებით ისმენდა ძაღლი.
თან ისე შესციცინებდა თვალებში, თითქოს ეხვეწებოდა - თუ კაცი ხარ, მაგ ამბიდან ერთი სიტყვა არ გამომიტოვოო.
ერთხელ ასეთ საუბარზე შევისწარი ორივე:
- ომს შეურცხვა საქციელი, ძაღლო, თორემ შენისთანა ძაღლი მსხალს უნდა ჭამდეს? - ეუბნებოდა
ბაბუა და სინანულით იქნევდა თავს. ძაღლი თავის მხრივ ისე უქიცინებდა თავს, თითქოს უდასტურებდა - აბა, აბაო!
- დაგავიწყდა ხომ, ძაღლო, ხორცის გემო? - ეკითხებოდა ბაბუა.
- კიო! - თავს უქნევდა ძაღლი. - მაგრამ, ნუ გეშინია, - ამშვიდებდა ბაბუა.
- ნუ გეშინია, გამოჩნდება, ალბათ, სადაცაა, გოგიტას მამა არსენა და მოგვხედავს კაცურად.
რას იტყვი შენ? - ძაღლი არ იცნობდა მამაჩემ არსენას, მაგრამ თავს მაინც უქნევდა ბაბუას.
- არადა, გათავდება, ალბათ, ეს ოჯახდასაქცევი ომი...
- განაგრძობდა ბაბუა. - ეს სატკივარიც გამივლის, ალბათ, აბა, რა ჭირი ეცემა?
წამოვდგები, შენ ხარ ჩემი ბატონი, წავალ მოსკოვში,
ჩავუვარდები მუხლებში სტალინს და ერთ კილო ჰიტლერის ხორცს როგორ არ გამოიმეტებს ჩემთვის და შენთვის?
ჰიტლერის სისხლითა და ხორცით უნდა გავძღეთ და დავთვრეთ იმ დღეს მე და შენ, ძაღლო, მაგრამ როდის დადგება მაგი დრო,
როდის?.. - ეკითხებოდა ბაბუა და ძაღლიც კითხვით სავსე თვალებით შესცქეროდა თვალზე ცრემლმომდგარ ბაბუას.
ისხდნენ ასე მეგობრები მზემომდგარ აივანზე და ფიქრობდნენ:
ერთი, ალბათ, ომის დამთავრებასა და შვილის დაბრუნებაზე, მეორე კი - ხორცზე...
სხვა მხრივ ძაღლი ჩვეულებრივი ძაღლი იყო. ღამღამობით სხვა ძაღლებივით მასაც გარეთ ეძინა.
მამლის ყივილს, კატის კნავილსა და ტურის კივილს, ყველა თავის მოძმესავით, ყეფით ეხმიანებოდა,
სოფლის ყველა ძაღლთან ერთად ისიც ყმუოდა, როდესაც სოფელში ვინმე ომში დაღუპულს შეიცხადებდნენ,
სხვა ძაღლებივით ისიც უღრენდა დათვის ღელიდან ურმის თვალივით ამოგორებულ სავსე მთვარეს.
ძუკნაობის დროს ისიც სხვა ძაღლებივით შარახვეტიაობდა და ისევე, როგორც სოფლის ყველა ნაქებარი ძაღლი,
ისიც ფეხაწეული აშარდავდა ბოსტანში ახალ ამობიბინებულ ნიახურს.
ასე მისდევდნენ დღეები დღეებს.
ვცხოვრობდით მე და ბაბუა ისე, როგორც ადამიანებს შეეფერება ომის დროს, ძაღლი კი ისე, როგორც ძაღლს შეეფერება.
1943 წლის 22 აგვისტოს, ღამით, სოფელი ძაღლების გნიასმა შესძრა.
ძუკნაობა იყო და ამ ამბისთვის მაინცდამაინც დიდი ყურადღება არავის მიუქცევია.
დილით ასლანა თავბერიძემ ჭანიშვილების საცივთან დაგლეჯილი ძაღლი იპოვა.
არც ეს გაგვკვირვებია, რადგან ძაღელების ძუკნაობა უამისოდ არ ჩაივლის, ამიტომ ის დაგლეჯილი ძაღლი სადაც ვიპოვეთ,
იქ დავმარხეთ და შინ წავედით. შუადღეზე სოფელში უცხო კაცმა ჩამოიარა.
ძაღლს ეძებდა. ასლანთან მიასწავლეს. იმ საუბარს მეც დავესწარი:
- კირილე ვარ, მამალაძე, ხევიდან! - გაეცნო უცხო.
- რაზე შეწუხებულხართ, ბატონო? - ჰკითხა ასლანამ.
- ძაღლს ვეძებ ჩემსას, ასე მითხრეს, დაგლეჯილი ძაღლი გიპოვიათ ვითომ თქვენ და დაგიმარხავთ.
- კი, მე და ამ ბაღანამ დავმარხეთ, არ უნდა დაგვემარხა?
- რას ბრძანებთ, მადლობელი ვარ ჭირისუფლობისათვის, მაგრამ ის ადგილი უნდა მაჩვენოთ.
წავყევით და ვაჩვენეთ. საფლავი ამოთხარა. ძაღლი ამოათრია და დააკვირდა.
- კი ჩემია! - თქვა ბოლოს დაბეჯითებით.
- გადასვენებას ხომ არ უპირებთ, ბატონო? - გაუღიმა ასლანამ.
- გადასვენებას კი არა, დანა კბილს არ მიხსნის, ბავშვი დამიჭამა გუშინ ამ ძაღლიშვილმა, ასე მითხრეს პასტერის სადგურში:
იმ ძაღლის თავი მოგვიტანე, ანალიზს ავუღებთ ტვინშიო, თუ არა და, ცოფის ნემსების გაკეთება მოგიწევთო.
ჩემ თავს არ ვჩივი, ასლან ბატონო, მუცელში ორმოცი ნემსის გაკეთებას გაუძლებს ჩემი ბაიასავით გაყვითლებული და უდღეური ბაღანა?
- ამოიოხრა კირილე მამალაძემ და ტომრიდან ნაჯახი ამოიღო. ასლანას აღარ დაველოდე, შემოვბრუნდი და შინ წავედი.
ბაბუას მოვუყევი ყველაფერი. - არაა მაგი კარგი ამბავი.
- თქვა ბაბუამ ფიქრის შემდეგ და მის ფეხებთან უდარდელად გაშოტილ ძაღლს თვალი შეავლო.
საღამოს ბადრია მეთუთუნე მოადგა ჭიშკარს და თოფი სთხოვა ბაბუას.
- რად გინდა თოფი, ბადრია? - ჰკითხა ბაბუამ.
- ძაღლი უნდა მოვკლა, სპირიდონ! - რას ერჩი?
- წუხელ რომ ხევიდან გადმოვარდნილმა ძაღლმა მთელი სოფლის ძაღლები დაცოფა, შენ არ გაგიგია?
იქ არ იყავი, ბიჭო, შენ, იმ კაცმა რომ თქვა, ბაღანე დამიჭამაო? - მომიბრუნდა მე ბადრია.
- იმ კაცს არ უთქვამს, ცოფიანი იყო ძაღლიო! - ამოვღეჭე მე.
- როდის იყო, ბიჭო, ჭკუათმყოფელი ძაღლი პატრონს კბენდა, ისიც ბაღანას? - მკითხა ბადრიამ.
ვერაფერი ვერ ვუპასუხე. - მაგ საქმისთვის თოფს ვერ გათხოვებ, ბადრია! - გააწბილა ბაბუამ.
- აბა, რითი მოვკლა! - სარით! - სარით რა, მხეცი კი არ ვარ! - ეწყინა ბადრიას.
- მაინც ვერ გათხოვებ! - თქვა ბაბუამ. ბადრია მიხვდა, წყალს რომ ნაყავდა და წავიდა.
- ამეღამ ძაღლი ახორში დაამწყვდიე! - მითხრა ბაბუამ და ძაღლს თავზე ხელი გადაუსვა.
პირველი თოფი ასლანა თავბერიძის ეზოში გავარდა და ძაღლის კივილმა ცა გახია.
- რა რიცხვია დღეს, ბაბუ? - მკითხა ბაბუამ.
- ოცდასამი აგვისტო! - ვუპასუხე მე.
- დაიწყო ბართლომეს ღამე! - თქვა ბაბუამ და თავი ჩაქინდრა.
პირველ თოფს მეორე მოჰყვა, მეორეს - მესამე, მესამეს - მეოთხე...
თოფის ხმა გრიალით გადადიოდა ეზოდან ეზოში, ყმუილი, წკავწკავი, ყიჟინა, ბავშვების ტირილი,
საქონლის ბღავილი - ყველაფერი ერთმანეთში აირია, გავარდა ბადრიას ეზოში,
მერე ჩვენი ყურის მეზობლის მაკარიას ეზოშიც გავარდა და ძაღლის კივილმა და წკმუტუნმა დაანგრია ქვეყანა.
- ფილთა აქვს მაგ უღმერთოს, და რა გაუძლებს ამ ძაღლის საცოდაობას სანამ მაგი მაგას ხელმეორედ დატენის.
- თქვა ბაბუამ და აკანკალებული ხელები ყურებზე აიფარა.
ერთი საათი გრძელდებოდა ძაღლების ეს აუწერელი ჟლეტა.
ერთი საათი გუგუნებდა ცა და დედამიწა ჩვენს გარშემო.
ერთი საათი ანგრევდა და აწყდებოდა გადარეული ჩვენი ძაღლი ღრენითა და კბილების ღრჭენით გარედან სარგაყრილ ახორის კარს.
მერე ნელ-ნელა მიწყნარდა ხმაური, სადღაც უკანასკნელი თოფი გავარდა.
- ეჰე-ჰეჰე... - დაიყიჟინა მთელ სოფელზე ომახიანად ვიღაცამ.
- გათავდა! შენ მოგეცა ამათი ცოდვა კაცის გაჩენისათვის, ღმერთო! - თქვა ხელაპყრობილმა ბაბუამ და სოფელი ჩაკვდა.
მამალმაც იყივლა, ძროხამაც იბღავლა, სკოლის ზარმაც დარეკა,
მზეც ამოიწვერა კონცხოულაზე, თხამაც დაიპეტელა, თიკანმაც დაიკიკინა, კატამაც დაიკნავლა.
ქათამმაც დაიკაკანა, მაგრამ დილა დილას არ ჰგავდა, რაღაც აკლდა სოფელს, რაღაც თითქოს შეუმჩნეველი,
მაგრამ უზარმაზარი, მშობლიური, თბილი, ახლობელი,
და როდესაც მხარზე წალდგადაგდებულმა ასლანამ ჩაიარა ორღობეში და უკან ძაღლი არ მისდევდა,
მივხვდი, რომ ეს რაღაც უზარმაზარი, სოფლის განუყოფელი ნაწილი, მისი სისხლი და ხორცი, ძაღლი იყო, ჩვეულებრივი ძუნკალი ძაღლი.
უძაღლოდ გათენდა 1943 წლის მარიამობის თვე ჩემს სოფელში.
იმ დილით ჩვენი ძაღლი ახორიდან არ გამოსულა, არც დაუყეფია და არც საჭმელი უჭამია.
სკოლიდან დაბრუნებულს, ბაბუას ფეხებში დამხვდა გაშოტილი და თვალდახუჭული, მკვდარივით ეგდო,
მუცცელი ოდნავ უფეთქავდა და მხოლოდ იმაზე თუ შეატყობდი, რომ ცოცხალი იყო.
- რას შვება? - ვკითხე ბაბუას. - წუხანდელ ღამეს ინელებს. - თქვა ბაბუამ, - ნუ გეშინია, ძაღლია და დაავიწყდება!
- დააყოლა ბოლოს და მერე ალერსით თავზე ხელი მოუთათუნა. ძაღლი არ განძრეულა.
შებინდებისას ჭიშკარს ისევ ბადრია მეთუთუნე მოადგა. ნასვამს ჰგავდა.
- საღამო მშვიდობისა, სპირიდონ! - მიესალმა ბაბუას.
- გაგიმარჯოს, ბადრია! - უპასუხა ბაბუამ და რატომღაც ეზოში არ ჩამოიპატიჟა.
- სპირიდონ! - ცოტა ყოყმანის შემდეგ დაიწყო ბადრიამ - ხალხი ჩივის, სპირიდონის ეზოში წუხელ თოფი არ გავარდნილაო...
- რატომ უნდა გავარდნილიყო, ბადრია, თოფი, ჩემს ეზოში წუხელ კალანდა იყო,
ომი დამთავრდა თუ ჩემი ბიჭი არსენა დაბრუნდა? - ჰკითხა ბაბუამ.
- ნუ გადაუდგები, სპირიდონ, სოფელს ძაღლის გულისთვის. მოკალი მაგი ძაღლი.
ჩვენ რა, შენზე ნაკლებ უჯიშო ძაღლები გვყავდა, თუ შენ ჩვენზე გულჩვილი გამოდექი?!
- არ ვიზამ მე, ბადრია, ისე, რომ მოვკვდე და ჩემს ეზოში ძაღლმა არ დაიყმუვლოს. - უთხრა ბაბუამ.
- სპირიდონ, მაგ რომ გაცოფდეს და ბაღნები დამიკბინოდ, ნავთს მივცემ შენს ოდას და შენც შიგ გამოგფუფქავ!
- თქვა ბადრიამ და ბარბაცით წავიდა.
უკვე ბნელოდა, მაგრამ მე დავინახე, როგორც გაფითრდა ბაბუა.
- ბადრია! - დაუძახა უცებ, ბადრია შემოტრიალდა. - ბადრია ლაწირაკო, ჭკუით იყავი,
ნუ ჩამადენინებ ცოდვას და ნუ გამათბობინებ შენი ისლით გადახურული სახლის ნაკვერჩხალზე ამ გაციებულ ძვლებს...
არ ვიცი, იმ წუთში სიბნელეში გაშეშებული ბადრია რას ფიქრობდა, მე კი ბაბუას სიტყვის ფასი რომ ვიცოდი, ბადრიას ადგილზე იმ ღამით
არ დამეძინებოდა. შუაღამისას ჩვენი ეზოს ბოლოში ორჯერ გავარდა ზედიზედ თოფი.
ბოლო გასროლას ძაღლის ღრენაშერეული კივილი მოჰყვა.
გულგახეთქილი წამოვვარდი, თოფს ხელი ვტაცე და გასროლის ადგილას მივირბინე.
ვიღაც ბარდებში გაშლიგინდა და თავქვე დაეშვა. ჩვენი ძაღლი ღობის ძირში იწვა და ჩუმად წკმუტუნებდა.
ხელში ატატებული შევიყვანე ოდაში. ბაბუას ჭრაქი აენთო და ბუხართან იჯდა თხისტყავზე ფეხმორთხმული.
ნატყვიარი გაუსინჯა ძაღლს. საფანტს უკანა ფეხში გაეარა. ჯერ სპირტით მობანა ჭრილობა, შემდეგ თუთუნი დააყარა და მაგრად შეუკრა.
- არაფერია, ძვალს არ გაკარებია! - თქვა ბაბუამ. მერე ისე შეხედა ძაღლს, თითქოს რაღაცა უნდა ჰკითხოსო.
ძაღლმაც ისე შეხედა ბაბუას, თითქოს რაღაცა უნდა უთხრასო. ასე უცქეროდნენ ერთმანეთს დიდხანს.
- ვინ იყო? - მკითხა უცებ ბაბუამ. - არ ვიცი! - ვუპასუხე მე.
- ამან კი იცის, მაგრამ არ გინდა ათქმევინო?! - თქვა ბაბუამ და ძაღლს თვალებზე ცრემლი მოწმინდა.
დილით ბაბუამ თავი აივანზე გამაყვანინა. ძაღლი ადგა, კოჭლობით გამოყვა და ფეხებთან დაუწვა.
გადასახედზე იდგა ჩვენი ოდა, და ბაბუა ახლა ისე უყურებდა სოფელს, გეგონებოდათ თავის
სოფელში კი არა, სხვის სოფელში იყო სტუმრად მოსული და პირველად ხედავდა აქაურობას.
ბოლოს მომიბრუნდა და ჩამწყდარი ხმით მითხრა:
- მართალია, ბაბუა, არ შეიძლება კაცი ძაღლის გულისთვის სოფელს გადაუდგეს...
ადექი ახლა, აიღე თოფი, ჩააბი ბაწარი და...
ოღონდ მე ნუ გამაგონებ და დამანახებ. სოფლის გაღმა გადაიყვანე...
- რა გავაკეთო მერე, რომ გადავიყვანო?! - ვკითხე მე და ვიგრძენი, როგორ ამიკანკალდა ნიკაპი და როგორ გამექცა ქვედა ტუჩი სადღაც.
- რაც მთელმა სოფელმა გააკეთა, ის უნდა გააკეთო შენც, ბაბუა. - მითხრა და თვალი ამარიდა.
ავდექი, თოფი მხარზე გადავიკიდე, ძაღლს ბაწარი ყელზე ჩავაბი და მოვქაჩე. არ გამომყვა.
- წამოდი, ძაღლო! - ვუთხარი და ისევ მოვქაჩე. ძაღლმა ფეხი აითრია და განწირული თვალებით გახედა ბაბუას.
- წაყევი, ძაღლო, წაყევი! - უთხრა ბაბუამ და ცრემლით სავსე თვალებზე ხელი აიფარა, ძაღლი წამომყვა.
სოფელი გადავჭერით. მთავარი შარიდან გავედით და მდინარისკენ მიმავალი ბილიკით ფიქალიანი ჩაშლილი ფერდი ჩავიარეთ.
ძაღლი კოჭლობით მომდევდა და მთელი ამ ხნის მანძილზე ერთხელაც არ ამოუხედია ჩემსკენ.
მდინარის პირას ჩავედით. ძაღლს ყელზე ბაწარი შევხსენი და დიდ ქვაზე ჩამოვჯექი.
ცოტა ხანს ვიჯექი ასე. გული საშინლად მიცემდა. გული, როგორც იქნა, დაწყნარდა. თოფი გადმოვიღე მხრიდან.
მაშინ აწია თავი ძაღლმა და პირდაპირ შემხედა. თვალი ვერ გავუსწორე.
თოფი გადავხსენი, ორივე გილზი ამოვიღე სავაზნეებიდან და წყალში გადავყარე.
თითქოს უზარმაზარი ტვირთი გადამეგდოს, ისე გავიმართე მხრებში და თავისუფლად ამოვისუნთქე.
ძაღლი გაუბედავად მომიახლოვდა და ხელი ამილოკა. უცებ მოწყდა ადგილიდან, წყალში გადავარდა.
იდგაფუნა, იწუწავა, აადუღა ნაპირი, მერე ისევ ამოვარდა, იხტუნავა და ბოლოს ილაჯგაწყვეტილი გაგორდა სილაზე.
მე დავინახე, როგორ გამოჟონა თეთრ დოლბანდზე გახსნილი ჭრილობიდან სისხლმა ძაღლს და როგორ წამოუვიდა ჭკვიანი თვალებიდან ცრემლი,
მაგრამ, თუ გნებავთ, ახლაც დავიციფებ ხატზე, რომ იმ წუთში ძაღლი იცინოდა.
- წადი ახლა შენ, ძაღლო, სოფელ-სოფელ არ იარო, ასე აყევი კალაშისპირს.
ავი ხარ შენ და გზაში არავის გადაეყარო, არ დაუღრინო, წაუწექი ყველას, ვინც შეგხვდება, ახლა ასეა საჭირო,
თორემ ცოფიანი ეგონები ვიღაცას და მოგკლავენ. წადი, ძაღლო, ხომ ხედავ, ჩვენს სოფელში აღარ დაგედგომება,
წადი და არ დაბრუნდე. ხომ გესმოდა რა თქვა ბაბუამ?
- არ შეიძლება ძაღლის გულისთვის კაცი სოფელს გადაუდგესო.
ეტყობა, მართლა არ შეიძლება. მაგრამ მე მაინც გადავდივარ ბაბუას სიტყვას და ნუ დაბრუნდები სოფელში,
ნუ მიზამ მაგას, იქნებ მართლა ცოფიანი ხარ და ნუ ჩადგები სოფლის ცოდვაში.
წადი ახლა, შენი ჭირიმე, წადი... - ამას კი არ ვეუბნებოდი, ვფიქრობდი.
ძნელია იმის თქმა ხვდებოდა თუ არა ძაღლი, რას ვფიქრობდი მე, მაგრამ რომ ავდექი და სოფლისკენ წამოვედი, არ გამომყოლია.
- რა ქენი? - მკითხა ბაბუამ დაბრუნებულს, ხმა რომ არ გავეცი.
თოფი მოვიხსენი მხრებიდან და მივაწოდე. ბაბუამ თოფი ჩამომართვა, გადახსნა და სინათლეზე გახედა ლულას.
- ასე თუ ქენი, ბაბუა, შენ გაგიჭირდება ცხოვრება. - მითხრა და თოფი დამიბრუნა.
ერთი კვირისთავზე, ღამით, ექვთიმე სირაძის თხას ტურამ შიგ ბოსელში გამოღადრა ყელი,
იმის მესამე დღეს ვიღაცის საქათმიდან მელამ ორი დედალი წაათრია,
ათი დღის შემდეგ ასლანა თავბერიძეს ცოლიკაურით სავსე ათფუთიანი ჭური ცარიელი დახვდა.
ერთ მშვენიერ დღეს, ხაკუნა ბერძენიშვილის ძროხამ ჩვენს ეზოში ოთხი ნამყენი გადაჭამა,
ერთი თვისთავზე სოფლიდან უკვალოდ გაქრა ნინა ძნელაძის მეწველი ძროხა და სიპიტო მათითაშვილის მოზვერი.
ერთ ღამეს კირილე თითმერიას ნალიიდან კაკალ-კაკალ გაზიდეს რვა ფუთი სიმინდი, ბოლოს აკივლდა ხალხი, დაიწყო გადაკრული სიტყვები,
ეჭვიანობა, წყევლა, სარების ძრობა ღობიდან და დედმამის სულის ტრიალი. აირია და შეწუხდა სოფელი.
15 ოქტომბერს ისეთი წვიმა მოვიდა, გუბაზოულმა რაც ჩვენი სოფლის გაყოლებაზე წისქვილები იყო, დახვეტა და სუფსაში ჩაიტანა.
16 ოქტომბერს ბაბუამ საფქვავი სასწაულით გადარჩენილ გორაბერეჟოულის წისქვილზე გამატანა.
შუაღამეზე ჩამოთავდა ჩემი სიმინდი. ტომარა ზურგზე მოვიგდე და ის იყო უნდა წამოვსულიყავი,
რომ წისქვილის კარი ხეველმა კირილე მამალაძემ შემოაღო და საფქვავი სასწორზე შეაგდო.
- გამარჯობა, თეოფანე! მიესალმა მეწსიქვილეს. მე ვერ მიცნო.
- როგორაა თქვენი შვილი, ბატონო? - ვკითხე მე. - რომელი? - ცოფიანმა ძაღლმა რომ დაკბინა!
- არ გამოდგა ის ძაღლი ცოფიანი, - თქვა კირილემ და სასწორის გამართვა დაიწყო.
- რას ამბობთ, კირილე ბატონო?! - რა ვთქვი, ბიჭო, დაუჯერებელი.
არ გამოდგა ის ძაღლი ცოფიანი! - თქვა კირილემ და თავისი საქმე განაგრძო.
- ღმერთმა შეგარცხვინა, კირილე მამალაძე, - ვთქვი მე და მუხლმოდრეკით დავჯექი ტომარაზე.
- ვისია, თეოფანე, ეს უზრდელი მამაძაღლი? - ჰკითხა გაკრივებულმა კირილემ მეწისქვილეს.
- ვისი ხარ, ბიჭო, შენ? - მკითხა მეწისქვილემ.
- არავისი არა ვარ მე! - ვთქვი და წისქვილიდან გამოვედი.
17 ოქტომბერს მთელი დღე და ღამე ვფიქრობდი, მეთქვა თუ არა ბაბუასათვის წისქვილში მომხდარი ამბავი.
და მხოლოდ გათენებისას გადავწყვიტე არ მეთქვა.
18 ოქტომბერს ბაბუამ ლოგინიდან ადგომაზე უარი თქვა.
10 ოქტომბერს სკოლაში არ გამიშვა. 25 ოქტომბერს მარჯვენა ხელი და ფეხი გაუსივდა.
27 ოქტომბერს დამიძახა და სალაროს გასაღები ჩამაბარა.
28 ოქტომბერს დაბალი სკამი მიმატანინა, წინ დამისვა, ისე რომ პირდაპირ ეცქირა ჩემთვის:
- ყველაფერს აქვს ქვეყნიერებაზე დასაწყისი და დასასრული, ბაბუა, - დაიწყო მან. - მე დღეს თუ ხვალ გავთავდები.
უბედურებაა, როდესაც კაცი შეუცნობელში მიდის, ამიტომ არ მეშინია, რომ გითხრა, ტყუილი იქნება, მეშინია...
მაგრამ შენ არ უნდა შეშინდე, ბაბუა... თუ არაფერში მივდივარ, საშიში არაფერია, რადგან არაფერში არაფერი არ არსებობს.
თუ მართლა უნდა გარდავიცვალო და მეტი არაფერი, მაშინ მით უმეტეს არ უნდა გეშინოდეს, ისევ ამ ქვეყნად დავრჩები და სხვა სახით მოვალ,
ან ხედ, ან ბალახად. ან ჩიტად, ან ძაღლად...
იცოდე, თუ მოვალ, ისევ შენთან მოვალ, მარტო არ დაგტოვებ.
და თუ რამეში სითბო, სიხარული და სიყვარული იგრძენი, ქვაც რომ იყოს, იცოდე, ის ქვა ბაბუაშენია...
ამიტომ მარტოობის არ შეგეშინდეს, არ იფიქრო მარტო ვარო. ეს ოდა არ მიმიტოვო, ბაბუა, და ღადარი არ გამიციო.
ცეცხლი, ერთი ნატეხი ჭადი და ერთი ჭიქა ღვინო დაახვედრე მამაშენს.
დანარჩენს თვითონ მიხედავს, რომ ჩამოვა.
ეს ერთი კვირაა, ვინც ამ ქვეყნიდან წასულია, ყველას ვხედავ სიზმარში.
მამაშენი არ გამოჩენილა. ცოცხალია ესე იგი. შეუნახე სახლი და სახელი, ნუ გაახარებ მტერს, უეჭველად დაბრუნდება, წელს თუ არა გაისად.
ომსაც აქვს დასასრული. კაცი იწყებს ომს და კაცმა უნდა დაამთავროს იგი.
ომი კაცს ვერ გაათავებს. წადი ახლა და ძალიან ბევრი შეშა მოიტანე.
იმ ღამით თვალზე რული არ გამკარებია. ბაბუა ხმას არ იღებდა.
ბუხარში მოგიზგიზე ალს თვალს არ აცილებდა და ტუჩის კუთხით, ოდნავ შესამჩნევად უღიმოდა რაღაცას.
29 ოქტომბერს წყალო მოაწვა გულზე, სუნთქვა გაუჭირდა და საწოლზე წამოჯდომა მთხოვა.
წამოვაჯინე და გარშემო ბალიშები შემოვუწყე.
- მოდის, მოდის, დალოცვილი, მაგრამ ძალიან მძიმედ მოდის. - თავისთვის ჩაილაპარაკა.
30 ოქტომბერს ისევ დამიძახა და ისევ გამაფრთხილა.
- მოემზადე, ბაბუა, მოემზადე და არ შეშინდე. ხვალ სიმსივნე გულზე გადმოვა.
ყველაფერს თავისი წესი აქვს და იმ წესს მეზობლები ამიგებენ.
ნუ შეშინდები. ერთზე კი მწყდება გული, ქალი არ დარჩა ჩვენს ოჯახშირ, რომ შემიცხადოს.
1 ნოემბერს, შუაღამისას, ბაბუა საწოლიდან წამოდგა და შუა ოთახში დადგა.
- ბიჭო, გოგიტა, დავინახე! - თქვა მან უზომოდ შეწუხებულმა და გაკვირვებულმა.
- რა დაინახე, ბაბუა? - ვკითხე მე და ვიდრე წამოვდგებოდი, იგი მაგიდაზე დაემხო, მერე ნელნელა დაცურდა და იატაკზე გულაღმა გადავარდა.
- ბაბუა! - მივვარდი მე, მაგრამ იგი უკვე აღარ იყო.
ბრძენი კაცი იყო ბაბუჩემი და ისე მოხდა, როგორც მას უნდოდა.
მე არ შემშინებია. ჩავიცვი, ოდის ყველა კარი, ყველა ფანჯარა გავაღე და აივანზე გავედი.
2 ნოემბერი თენდებოდა გარეთ. ცა სარკესავით ცივი და პრიალა იყო, გაფერმკრთალებული, სასწორსამართალი პიდაპირ ჩვენი ეზოს თავზე ეკიდა,
ეზოში ჩავედი, დაცვარულ ბალახზე შევდექი ფეხშიშველი.
გრილმა ჟრუანტელმა დამირბინა ტანში.
ყანაში აუჭრელი ჩალის ღერები შრიალებდნენ.
რატომღაც გავიფიქრე, ალბათ, ყველაფერი იციან და ახლა ჩემზე ჩურჩეულებენმეთქი.
მსხლის ძირში რომ გავიარე, დავიხარე და ჩამოვარდნილი მსხალი ავიღე მიწიდან, პერანგის სახელოზე შევიწმინდე და ჩავკბიჩე,
ჩავკბიჩე და მხოლოდ ახლა ვიგრძენი, როგორ მქონდა პირი გამშრალი.
ეზოს ჭიშკარი ბოლომდე გავაღე, შუკაში გავედი და მეზობლის ჭიშკარს მივადექი.
- მარგალიტა! - დავიძახე. რომ არავინ მიპასუხა, ხმას ავუწიე.
ყველაფერს მშვიდად და დინჯად ვაკეთებდი. მეორე დაძახებაზე კარი ჭრიალით გაიღო და აივანზე მარგალიტა გამოვიდა.
- რომელი ხარ? - იკითხა ნამძინარევი ხმით. - მე ვარ, გოგიტა!
- რა იყო, გოგიტა, ამ შუაღამისას რამ შეგაწუხა? - ჩამოდი ერთი ეზოში, საქმე მაქვს შენთან.
- მთვრალი ხარ, გოგიტა? - ბაბუა მოკვდა, მარგალიტა, და შემიცხადე, თუ ქალი ხარ!
- გაგიჟდი, გოგიტა?! - ნუ გამაწბილებ, მარგალიტა, თუ და ხარ, შემიცხადე ბაბუა!
- მარგალიტა ჩამოვიდა ეზოში და ისევე, როგორც იყო, ფეხშიშველა, გამომყვა.
ჩემს ეზოში რომ ჩავედით, წინ გავუშვი. კიბეზე რომ შედგა, უკან მოიხედა შემკრთალმა.
- ნუ გეშინია! - ვუთხარი მე მშვიდად და ჩემი აივნის პირდაპირ მოლზე დავჯექი.
მარგალიტა აივანზე ავიდა, ბირკვილიან მოაჯირს მოადგა, თმა გაიშალა და სოფელს გახედა.
ბაბუას გასვენების დღე, 1943 წლის 4 ნოემბერი, კვირა იყო.
ხალხმა ნაშუადღევს იწყო მოსვლა. მეზობლის ქალები, რომლებიც ჭირისუფლობას სწევდნენ, ბაბუას ნაცვლად მე დამტიროდნენ.
- უბედურო გოგიტაა, რა გე-შვე-ლე-ბა ნენაააა! მე ვიდექი კართან,
მკლავზე შავარშიაშემოხვეული და მშვიდად ვართმევდი ხელს მოსამძიმრეებს, არც ერთი წვეთი ცრემლი, არც ერთი ამოოხრება.
- იტირე, გოგიტა, თორემ გაგისკდება გული, ბიჭო! - მთხოვა მარგალიტამ.
მე თავი დავუქნიე, კი, ვიტირენ-მეთქი... ხალხი მოდიოდა მოყვრობის, მირონის, გვარებისა და უბნების მიხედვით დაწყობილი.
ყველა ჰგუფს წინ ბურბუშელას გვირგვინიანი ორი ბავშვი და ერთი თმაგაშლილი დედაკაცი მოუძღოდა.
შუკა, ეზო და აივანი მოტირალი ხალხით აივსო.
ყაყანებდნენ, კამათობდნენ, მსჯელობდნენ. აქა-იქ თავშეკავებული სიცილიც ისმოდა. უცებ ეზო შეტორტმანდა, ჯერ ჩოჩქოლი ატყდა,
მერე სამარისებული სიჩუმე ჩამოვარდა და ხალხი ორად გაიყო.
ფართოდ გაღებულ ჭიშკარში ხოზიკით გაწეპილი,
წითელ ალიზა ტალახში ამოსვრილი, გაბანჯგვლული, დაქანცული, ყურებჩამოყრილი და თავჩაქინდრული ძაღლი შემოვიდა.
გვერდზე გაუხედავად გაიარა ორად გაყოფილი ხალხი, აივანზე ამოვიდა, დიდი ოთახი, რომელშიც ბაბუა ესვენა,
გადაჭრა, ბაბუას საწოლ ოთახში შევიდა და ცარიელ საწოლს დახედა, მერე ზალაში გამოვიდა.
ტახტზე დასვენებულ კუბოს მიადგა. უკანა ფეხებზე შედგა, წინა თათები ტახტს დააბჯინა, კისერი წაიგრძელა და ბაბუას დახედა.
ლამაზი, სპეტაკი, მშვიდი და სათნო იწვა ბაბუა თავის სასახლეში.
ძაღლმა ერთ ხანს უყურა ბაბუას, მერე მოტრიალდა, წამოვიდა და ჩემს ფეხებში დაწვა გატრუნული.
- დიდება შენდა, უფალი! - აღმოხდა ვიღაცას ჩემს უკან, მე თავი ვეღარ შევიკავე, სახეზე ხელები ავიფარე და ხმამაღლა ავტირდი.
დაახლოებით ხუთ საათზე კიდევ ერთი სასწაული მოხდა.
ზალაში ბადრია მეთუთუნე შემოვიდა. ჩემს ფეხებთან გაწოლილი ძაღლი რომ დაინახა, შეკრთა,
მაგრამ იხტიბარი არ გაიტეხა და სამძიმრის მოსახდელად ჩემსკენ დაიძრა.
მაშინ წამოდგა ძაღლი. მთელ ტანზე ბანალი აეძაგრა, კუდი ბოროტად გაუგრძელდა.
ეშვები გააელვა და გაბმულად, შემზარავად დაიღრინა. ბადრიამ უკან დაიხია. ძაღლმა ერთი ნაბიჯი გადადგა მისკენ.
- გაჩერდი, ძაღლო! - თქვა ბადრიამ და ფერი წაუვიდა.
ძაღლი მშვილდივით მოზიდული იდგა. - მატირე, ძაღლო, ეს პატიოსანი მოხუცი! - უნაიროდ დაიღიმა ბადრიამ,
ძაღლმა ღრენას უმატა და კიდევ ერთი ნაბიჯი გადადგა.
- უთხარი, ბიჭო, ამ უჯიშოს რამე! - მომიბრუნდა საქციელწამხდარი ბადრია.
„ამან კი იცის, ვინ ესროლა თოფი, მაგრამ არ გინდა ათქმევინო?!“ - გამიელვა თავში ბაბუას ნათქვამმა.
- გადადი ბადრია, ეზოდან! - ვთქვი მე. - მერე გამახსენდა,
ბაბუამ ცარიელი თოფი რომ დამიბრუნა და მითხრა - ასე თუ ქენი, ბაბუა, შენ, ცხოვრება გაგიჭირდებაო, მაგრამ აღარ გადავთქვი.
- გადადი, ბადრია, ეზოდან! - გავიმეორე და ბადრია გადავიდა ეზოდან.
დილით ადრე ხმაურმა გამაღვიძა, აივანზე გავვარდი საცვლების ამარა.
- ბიჭო, გოგიტა, გააჩერე ეს შობელძაღლი, თორემ დაგვჭამა ცოცხლად!
- მეძახდა სკამების წასაღებად მოსული მეზობელი.
სოფელს გავხედე. ოდებიდან კვამლი ამოდიოდა თეთრ ბოლქვებად.
მამლები ყიოდნენ, ძროხები ბღაოდნენ, თხები პეტელაობდნენ,
თიკნები კიკინებდნენ, ქათმები კრიახობდნენ, კონცხოულაზე უშველებელი მზე შემომდგარიყო...
უცებ სხეული სითბოთი ამევსო და ყურებში სასიამოვნო ზარმა დარეკა. ჩემს ეზოში ძაღლი ყეფდა.
ბეკინა სამანიშვილი, რასაკვირველია, ღარიბი აზნაური იყო, გვარიანი ღარიბიც.
აბა, რა სიმდიდრეს მოასწავებდა ის ოცდაათი ურემი სიმინდი, ორმოცი ჩაფი ღვინო და ათიოდე ბათმანი ლობიო,
მის მამულს რომ შემოჰქონდა და რითაც თავს ირჩენდა წლიდან-წლამდის ბეკინას ოჯახი.
მაგრამ ბეკინას კი თავისი თავი მდიდრებში მოჰქონდა და ვინ იქნებოდა, რომ თავის სიღარიბეზე ერთი სიტყვა წამოეცდევინებინა ბეკინასთვის?
როგორც იმერეთში ამბობენ, ერთობ გადაპრანჭული იყო ჩვენი ბეკინა.
როცა შინაურობაშიაც ლაპარაკს გააბამდა ბეკინა თავის გამოულეველ სარჩოზე, ღონიერ ლუკმაზე, მისი ერთადერთი ცოლშვილიანი ვაჟიშვილი პლატონი,
თუმცა ტრაბახობად მიაჩნდა მოხუცებული მამის ასეთი სიტყვა, მაინც არას ეუბნებოდა საწინააღმდეგოს და მხოლოდ პირჯვრის გამოსახვით იტყოდა ხოლმე:
- ამაზედაც გმადლობ, უფალო! ამაზედაც გმადლობ, უფალო!
ამ წამოძახილით პლატონი თავის გულითად მადლობას უცხადებდა ზეციერ მამას,
რომ შემცილებელი არავინ გაუჩინა მას ღარიბ ლუკმაში.
თავის ცოტაზედაც კმაყოფილი, ამ თავის მცირედითაც ბედნიერი, იგი გულმოდგინებით ურტყამდა თოხს მიწას და ოჯახში სრული კმაყოფილება სუფევდა.
თუ რამ საწყენად ჰქონდა ამ ოჯახს, ეს იყო პლატონის ცოლის მელანოს ხშირი შვილოსნობა.
ყოველ საოჯახო საქმეში მარჯვე მელანომ შვილოსნობაშიაც არ დააგდო თავისი სიმარჯვე და სულ მოკლე ხანში ოთხი შვილი შესძინა ოჯახს.
ხშირად უხუმრია ამაზე რძლისათვის ბეკინას და უთქვამს ღიმილით:
- შე ქალო, ზოგ საქმეში სიმარჯვე მარგებელი კი არა, მავნებელიცაა...
ე შენი ქმარი შეიბრალე, შე კარგო ქალო! - და ამასთან ბეკინა გულიანად გადიხარხარებდა ხოლმე.
- არაფერია... შიშს გულში ნუ შოუშობ... ღმერთი მოწყალეა, თავის გაჩენილს უმოწყალოდ არ დააგდებს, ვენაცვალე მის ძლიერებას, ყორიფელი მისი ნებაა.
ალბათ, სურს, რომ სამანიშვილები მოამრავლოს. მასაც ქვეყნად მხოლოდ რჩეულები უნდა რომ ჰყავდეს! ხა, ხა, ხა!..
არც პლატონს ჰქონდა სასიამოვნოდ, რასაკვირველია, ბევრი შვილი, მაგრამ რას იზამდა, მხოლოდ თავს გააქნევდა, როცა მათ თვალს გადაავლებდა ხოლმე.
ამ გარემოების გარდა სხვებრ სწორედ ბედნიერად სთვლიდნენ სამანიშვილები თავიანთ თავს.
დროებამ ისე მოიტანა, რომ მათი მცირე ქონებაც კი სიმდიდრედ ითვლებოდა,
და მის მქონებელს არა თუ აკმაყოფილებდა, არამედ ბედნიერად აგრძნობინებდა თავისთავს და მადლობას წარმოათქმევინებდა უფლისადმი.
რა შესაშურებელი უნდა ყოფილიყო ასე ცოტაზე დამყარებული კმაყოფილება და ბედნიერება?!
რა სახარბიელო უნდა ყოფილიყო კაცის მოუთხოვნელობით მოპოვებული გულის სიმშვიდე?!
მაგრამ ბედნიერება, რაგვარიც უნდა იყოს, ვის შერჩენია ბოლომდის, რომ სამანიშვილისას ფეხი მოედგა მჭიდროდ?
ან კი რა საფიქრებელი იყო, რომ ასეცოტათი შემოტყუებული ბედნიერება ისევ ცოტა მიზეზითვე ხელიდან არ გამოეცლებოდათ,
სუსტ საფუძველზე დამყარებული კმაყოფილება არ მოესპობოდათ!..
უბედურების დასაწყისად ბედმა მოუსპო დღე საწყალ მარიკას, ბეკინას ცოლს.
დედის სიკვდილი თავისთავადაც მწარე იყო შვილისათვის, რომ სხვაფრივაც სამწუხარო არ ყოფილიყო.
ბეკინა მეტად ჭარმაგი მოხუცებული იყო და ამის გამო საშიშარი იყო, უცნაური სურვილი მეორე ცოლის შერთვისა გულში არ გავლებოდა.
დედინაცვლის დანახვის შიში და დედინაცვალთან ”თან-მომყოლისა” თავზარსა სცემდა აქამდის გულდამშვიდებით მცხოვრებელ აზნაურს.
აი, მაშინ იქნებოდა სწორედ ”ძმა ძმისთვისო - შავი დღისთვისო”.
ცოლმაც და ქმარმაც გააორკეცეს მოხუცებული მამის პატივისცემა და მოვლა;
ორივენი გაფაციცებით თავს დასტრიალებდნენ დაქვრივებულ ბეკინას და თავგამოდებით ემსახურებოდნენ, თვალში შეჰყურებდნენ,
რომ ყოველ მის სურვილსა და საწადელს მისგან გამოთქმამდის მიმხვდარიყვნენ და იმწამსვე აესრულებინათ.
ერთი სიტყვით, პლატონიც და მელანოც დღედაღამ იმის მეცადინეობაში იყვნენ, რომ მოხუცებულის გული მოეგოთ და თავიანთი თავი შეეყვარებინათ, რაც შეიძლებოდა, მეტად.
ამაში კიდევაც მიაღწიეს თავის წადილს.
ბეკინა დიდად აფასებდა რძალ-შვილისაგან ყურადღებას, მეტად მადლიერი იყო მათი და გულაჩვილებული, კიდევაც იტყოდა ხოლმე მათთანაც და სხვებთანაც:
- ეჰ, ერთი ჩემს მარიკასაც დასცლოდა ამისთანა ყოფნა, ამათთანა ღვთისნიერი შვილების მზერა! ჰეი, ჰეი!
- თან ამოიოხრებდა ხოლმე ამ სიტყვებთან ერთად ბეკინა.
ამის გამგონ ცოლ-ქმარს იმედი ეძლეოდა, რომ ბეკინა მეტად დაშორებული უნდა ყოფილიყო რაიმე მათ საწყენ საქციელს და ბოლოს კიდეც სრულიად გული დაიმშვიდეს.
მაგრამ ბეკინას ამ კმაყოფილებასა და განცხრომაში, შვილების სიყვარულთან ერთად, სხვადასხვანაირი ნატვრაც გულში ეპარებოდა და დროთა განმავლობაში ეჯინებოდა...
იმ სასიამოვნო მდგომარეობაში, მას რომ ეღირსა, უფრო სიამოვნებით, უფრო ტკბილად იგრძნობდა თავისთავს, თავისი შესაფერისი ამხანაგიც რომ ჰყოლოდა ვინმე...
ასე ფიქრობდა გუნებაში ბეკინა და ეს აზრი, შემდეგ სურვილად გადაქცეული, ბოლოს აუცილებელ წადილად გადაექცა;
მის გუნებაში, ასე რომ მოაგვაროს, ბედნიერთა უბედნიერესი კაცი იქნებოდა.
მისი აზრით ეგ მისი წადილი მის მოსიყვარულე შვილებს არც კი უნდა სწყენოდათ.
- განა ჩემს კარგად ყოფნაზე არ მეცადინეობენ?!. რასაკვირველია, არ ეწყინებათ! -აჯერებდა თავისთავს ბეკინა.
- ან კი რაზე უნდა ეწყინოთ?.. ცუდი მამა ვიყავი მათთვის თუ?..
საცხოვრებელი არა აქვთ ჩემგან ჩაბარებული თუ?
სულ მათ ხომ ვერ შევწირავ ჩემს თავს, თუმცა, ღმერთია მოწამე, რარიგად მაგენი მე მიყვარან?..
არც ეწყინებათ, არა... არ შეიძლება, რომ ეწყინოთ!.. მე რომ იმათ ვუყვარვარ!..
ასე ფიქრობდა ბეკინა და იმით გაათავა, რომ ერთ დღეს კაცი მიუგზავნა შვილს და გამოუცხადა თავისი სურვილი ცოლის თხოვისა.
ადვილი წარმოსადგენია, რარიგად მოხვდებოდა პლატონის გულს ამის გაგონება.
- მღუპავ, მამა? - მივიდა იგი ბეკინასთან. - მღუპავ? დანას მიყრი ყელში?..
რატომმიმეტებ, შენი ჭირიმე?! - ძლივს წარმოსთქვა პლატონმა და, ხმაჩაწყვეტილმა, უნუგეშოდ ხელები გაშალა.
- გღუპავ?!. რათა, შვილო, რათა?.. შენისთანა შვილი უნდა დაღუპოს მამამ?!
- აბა რაა?.. - და ისევ სიტყვა გაუშრა პლატონს.
- კარგი, თუ გიყვარდე, კარგი! - მხიარულად შესძახა ბეკინამ.
- შე კარგო კაცო, მე ერთი ბებრუხანა მოვათრიო, შენ რატომ უნდა დაიღუპო, შვილო?!
რა დაგღუპავს, თუ გიყვარდე? - შვილი გეყოლება...
- ხა, ხა, ხა! - გადიხარხარა ბეკინამ და სიტყვა გააწყვეტინა პლატონს.
- შვილი გეყოლებაო... ხა, ხა, ხა!.. რაღა დროს ჩემი შვილია, შე კაცო!.. ხა, ხა, ხა!
- მამა... შენ ნუ მომიკვდები, სიკვდილის მსგავს საქმეს მიპირებ!..
- ერთი შენ! დაჯინებულად ლაპარაკობ დღეს, პლატონ!..
დედაბერმა რავა უნდა შეგაშინოს, შე გლახაკო? ასე რატომ უნდა შეწუხდე?!.
ეგ შენი შიში, მამაშვილობამ, სრულიად უსაფუძვლოა...
რამე გევნებათ კი არა, თუ დამიჯერებ, სასარგებლოც იქნება;
საწყალ მელანოს ცოტა შეღავათი მაინც მიეცემა, თვარა აღარაა ქალი!..
უჭირს ერთ ადამიანს, თელი ოჯახი კისერზე აწევს!..
- ბატონო, მელანოს ჯაფას რას დეეძებ, შენ ნუ...
- რატომ რას დევეძებ?! - გააწყვეტინა სიტყვა ბეკინამ. - რატომ არ დევეძებ... ისიც შვილი არაა ჩემი?
- ბატონო, შენ სხვებრ შეგვიბრალე და ჩვენს ჯაფას ნუ კითხულობ, ნუ დარდობ...
ღმერთს ჯაფისათვის ვყავართ გაჩენილი!.. - ეუბნებოდა პლატონი. - მამა, შენი ჭირიმე, გადათქვი ცოლის თხოვა და რა გინდა ჩემგან!..
- ნუ ხარ ჯინიანი, შვილო!.. - შეუტია ბეკინამ. - მარტო შენს თავზე კი არ უნდა იფიქრო ადამიანმა!
პლატონს ეწყინა ეს უკანასკნელი სიტყვა მამისაგან და კუშტად უთხრა:
- ბატონო, დროც კი აღარაა შენი ცოლის თხოვის!
ბეკინამ ქორივით გადახედა შვილს და წელში გაიმართა.
- ერიჰა!! - შესძახა მან, - ერიჰა, რა დავარდნილი მე მნახე?!
თქვენისთანა ახალგაზრდებს კიდევ ერთ ათს ერთად ვაჯობებ ჯანითაც, სიმრთელითაც, შეხედულებითაც და ვაჟკაცობითაც!..
არა, შვილო, მაგი სულ ტყვილია, სულ ტყვილია!..
რაში შემატყვე დაძაბუნება!.. ჰმ!..
- და ბეკინამ მარჯვენა ხელით შეიბერტყა თავისი გრძელი გაჭაღარავებული წვერი და მერე თავმოწონებით გადიგრიხა ლამაზი ულვაშები.
- არა, შვილო! - მიუახლოვდა ბეკინა შვილს და მხარზე ხელი დაადო.
- არა, შვილო, მაგისთანა ლაპარაკს თავი დაანებე...
ღმერთმა ისე ჩემი სული შეიყვაროს, რავარც მე თქვენ მიყვარდეთ და მან იცოდეს თუ მე თქვენთვის ცუდი რამე გულში მედოს...
არც იფიქროთ, რომ ჩემგნით თქვენ, რამე დანაკლისი კი არა, უბრალო წყენაც შეგხვდეთ!..
მაგრამ ნურც თქვენ გაჯინდებით, შვილებო!..
ღმერთმა იცის და ყველაც ხედავს, რომ არაგიჭირთ-რა: მიწაც საკმაოდ გაქვთ, თუ სხვაზე მეტი არა.
წყალიც, სახლიც, კარიც... ტყეც და ველიც!.. (ეს კი მეტი წამოსცდა ბეკინას - ტყე სრულიად არა ჰქონებია).  სამწუხარო რა გაქვთ?!
ღმერთი უფრო მეტ მოწყალებას მოგცემსთ, უფრო გიწინამძღვრებთ, თუ მეც მომხედავთ, შემინახავთ და ჩემი უკანასკნელი დღეების გამწარებას არ ინდომებთ...
რა ვქნა, შვილო, მეც კაცი ვარ, მეც ადამიანი ვარ!..
მყოლებოდა დედაშენი ცოცხალი, ჰეი, შვილო, ჩემისთანა ბედნიერი ქვეყანაზე კაცი არ იქნებოდა!..
მაგრამ რას იზამ... უფალმა ასე ინება და დღეს ნუ ამიტყდებით, ნუ ამეშლებით. თქვენ რომ კარგები ხართ, სხვას, გარეშეს ნუ ათქმევინებთ, მოხუცებული მამა შეაწუხესო...
ისე მომექეცით, როგორც ქე ხართ, კაი, მშობლის მოსიყვარულე შვილები...
ღმერთი დაგიფასებთ და ამისათვის კიდეც დაგაჯილდოვებთ, ყოველ განსაცდელს აგარიდებთ!..
კარგის - ღმერთიც კარგი მწყალობელია, შვილო!.. ნუ მეწინააღმდეგები!
გარწმუნებ, პატიოსან სიტყვას გაძლევ, თქვენ არაფერი დაგიშავდეთ, არ წაგიხდეთ, ერთი ხნიერი დედაკაცი მე სახლში შემოვიყვანო...
ცოტა ხანს ვიცხოვრებთ ტკბილად, სიამოვნებით ერთად და მერე ღმერთმა კეთილად მოგახმაროთ ეს ოჯახიც, ეს სახლიც, ეს კარიც...
ყველაფერი, რაც რამ გაგვაჩნია, შვილო.
- ბატონო, შვილი რომ გეყოლოს, შვილი... მაშინ? - დაატანა პლატონმა.
- შენ დღეს კაცი ვერ გელაპარაკება, შვილო, მხარი ისთე გაქვს მოქცეული!
-წყენით უთხრა ბეკინამ... - თუ კაცის სიტყვას არ გაიგონებ, აბა რაღა მოგიხერხო?!
მეტი დაჯერება მე არ შემიძლია და ღმერთმა მშვიდობა მოგცეს!
ჯინიანი კაცი გარეშეც სასიამოვნო არაა, თვარა შვილი რა?!
ვერ გადაათქმევინა პლატონმა ბეკინას მისი სურვილი და ამან მეტად აუმღვრია გული.
სხვაც მიუგზავნა მამას ამის თაობაზე, მაგრამ ბეკინა გაჯიუტებაში ართმევდა შვილს მის საქციელს და არ იშლიდა თავის განზრახულებას.
თვითონ დარწმუნებული იყო და ყველას არწმუნებდა, რომ მისგან დედაკაცს შვილი არ მიეცემოდა,
რომ ღმერთი მის მოსიყვარულე შვილებს არა თუ დააკლებდა რასმე, შემატებდა კიდეც უსათუოდ.
პლატონი ამ შემატებაზე ძალიან უარს ამბობდა, ოღონდ კი თავისი, რაც ხელში ეჭირა, მტკიცედ ჰკავებოდა;
მაგრამ ბეკინა თავისას იმეორებდა და შეურყევლად იდგა თავის სიტყვაზე.
ერთი სიტყვით, ამ მხრივ საქმე წაგებული იყო გამოუბრუნებლად.
საჭირო იყო ისეთი რამ ხერხის ხმარება, რომ ბეკინას გულის წადილის ასრულებასთან, პლატონი იმედიანად ყოფილიყო,
რომ თავის მიწის ორიოდე ნაფლეთი უკლებლად შერჩენოდა და დღესაც მის გასაძღომად ძლივს საკმარისი ლუკმა ორად არ გაჰყოფოდა.
- დევიღუპე... წმინდად დევიღუპე! - იძახოდა პლატონი. - წმინდად დევიღუპე, თუ რამე არ ვისაშველე, რამე არ ვიღონე!..
გამწარებული ყმაწვილი კაცის გულში ცეცხლი ტრიალებდა, მისი ტვინი წისქვილის ბორბალივით მოუსვენრად ბრუნავდა,
რომ რამე ხერხი მოეგონა, ”ძმურად” არ გაჰყოფოდა მისი “სიმდიდრე”, რომ ახლანდელ მწირ ლუკმაზე შეჩვეულ კუჭს უფრო დამცირებულ ლუკმაზე შეჩვევა არ დასჭირვებოდა.
- იფიქრე, ქალო, იფიქრე, ეგებ შენც მოიგონო რამე... ე ოხერი თავი აღარ მუშაობს!..
ბრუ მესხმის მხოლოდ... - გამწარებით ეტყოდა ხოლმე პლატონი ცოლს.
- მე რა უნდა მოვიგონო, რა უნდა გირჩიო?! - მოწყენით მიუგებდა ქმარს მელანო.
- რა მოვიგონო?!. ჰმ!.. სხვას რას გეიგონებს თქვენგან კაცი!
- გულმოსული წაილაპარაკებდა პლატონი და ისევ თავის ფიქრებში გაეხვეოდა გაყუჩებული.
ქართული ანდაზაა: გაჭირვება მაჩვენე და გაქცევას განახვებო.
პლატონ სამანიშვილი ქართველი კაცი იყო და ამასთან აზნაური.
- მამა! - მივიდა რამდენიმე დღის შემდეგ იგი ბეკინასთან - მამა, რაკი ინებე ცოლის შერთვა და აღარ იშლი, ნება შენია, აწი რაღა მეთქმის...
შენი ნებაა... მაგრამ ერთი სათხოვარი მაქვს და ამაზე არ გამაწბილებ, იმედია... უარს არ მეტყვი!
პლატონს ეტყობოდა, რომ წინანდელ ცუდ გუნებაზე აღარ იყო.
- რა იყო, შვილო?.. ერთის მაგიერ ორი მითხარი!
- მომანდე ეგ საქმე მე... მე ამოგირჩევ ქალს!
ბეკინა გაკვირვებით მიაჩერდა შვილს.
- ღმერთმანი... მაშვალს თავი დაანებე და საშენო ქალს მე მოგინახავ! შენ ნუ მომიკვდები!
- შე კაცო, უწინ თავს იკლავდი, ნებას არ მაძლევდი და ახლა მაშვლათაც კი მიდგები!
- ღიმილით მიმართა ბეკინამ შვილს და უნდობლად დაუწყო ცქერა. - რას მივაწეროთ ახლა ეგ, პლატონ?.. - გაიცინა ბეკინამ.
- რას უნდა მიაწეროთ?!
- მაინც, მაინც!.. მამაშვილობას, გამაგებიე, თუ გიყვარდე! - ჩაცივებით უთხრა დაინტერესებულმა ბეკინამ.
- ბატონო, თქვენი გულის წადილი ხომ აგისრულდებათ და!
- კი, მარა მაინც!.. მამაშვილობას მითხარი! ჰა! შენს ცოლ-შვილს გაფიცებ!.. რა მოიგონე ახლა შენ?
- არაფერი, შენ არ მომიკვდე, იმისთანა, რომ შენი საწყენი იქნეს... - ჰო!
- ქალს მოგინახავ იმისთანას, რომ არც შენი დასაწუნებელი იქნება და არც ჩემთვის საშიშარი...
- ჰო, ჰო! - აჩქარებდა გახალისებული ბეკინა. - ჰო!
- ახალგაზრდა ყმაწვილი ქალი, რასაკვირველია, შენი საქმე არაა.
- რასაკვირველია, მარა არც უკბილო დედაბერი ივარგებს, შე კაცო! - გაიცინა ბეკინამ.
- უკბილო დედაბერი ვის რად უნდა! ასე, ხნიერი დედაკაცი რომ იქნეს... მარაისეთი, არავინ დაგვცინოს...
- ჰო, ჰო! - ეთანხმებოდა ბეკინა. - ქვრივი...
- მაგასაც არა უჭირს რა!.. - ქვრივი... ორნაქმარები!
ამ უკანასკნელ სიტყვაზე პლატონიც შეჩერდა, მამას შეხედა და ბეკინაც მიაშტერდა გაკვირვებით შვილს.
- ჰო, ორნაქმარები!.. - გაიმეორა სიტყვა გაგრძელებით პლატონმა. - რა უნდა უჭირდეს?.. შენ არ მომიკვდე, არაფერი!
- რას ცუღლუტობ, შე კაი კაცო?! - თვალი თვალში გაუყარა ბეკინამ. - რას ცუღლუტობ, ვაჟბატონო?
- შენ არ მომიკვდე, შენთან მე არ ვცუღლუტობდე და არც გატყუებდე...
შენ სრულიად წაგებული არ იქნები, დედის სული არ წამიწყდეს!.. ის კი არა, მოგებული დარჩები...
მე მხვდება მეტი შრომა, თვარა შენ ქეც დამიმადლი მერე!..
გიამება, ბატონო, ახლა რომ შენმა ცოლმა ბავშვის ჭყვირილით გამოგიჭექოს ყურები?
- ეჰ... შენ კიდევ შენსას მოჰყვები!..
- ვინ იცის, ბატონო, ვინ იცის! ის არ ჯობია, რომ უფრო დაიმედებულად იქნება ადამიანი?!
- ორნაქმარები დედაკაცი რაღა იმედია?
- რა იმედია და აი, მოგახსენებ... შენ ცოლი გინდა.
მე კი მინდა, რომ მამულის გამყოფელი არ დეინახოს ჩემმა თვალებმა... თვითონ ამბობ, ყმაწვილი ქალი არ მინდაო...
მოგინახავ სწორედ რიგიან ქალს, რომ ვერავინ დაგვცინოს, შენ ნუ მომიკვდები.
ორნაქმარებს იმიტომ გეუბნები, რომ ქვრივებში ამოვარჩევ, გამოვნახავ იმისთანას, რომ ორ ქმარს ჰყოლოდეს და არც ერთთან შვილი არ მიცემოდეს...
ორივე ქმრის ხელში რომ უშვილო დარჩენილიყოს... ამისთანა დედაკაცი სწორედ საიმედო იქნება შვილის უყოლობაზე...
თუ ორ ქმართან შვილი არ მიცემია, შენთან რაღა ღმერთი გაუწყრება...
ამრიგად, შენც მოსვენებული იქნები, მეც იმედიანად ვიქნები და ვიცხოვრებთ ისე, რავარც გვიცხოვრია...
ამ ჩვენს წუთისოფელს ჩვენს წესზე ამგვარადვე გავატარებთ და ჩვენს მერმე რაც იქნება, ის ღმერთმა იცის და ჩვენმა მომავალმა!..
ესაა ჩემი თხოვნა... შენ არაფერი გაკლდება და ჩემთვის კი ისეთი საქმე იქნება, თუგინდ ჩემი მამულის ნახევარი ხელახლა შემეძინოს...
მაინც ამით თუ შევინარჩუნებ, თვარა სხვა რა ძალა მაქვს, რა ღონე შემწევს?
ამიტომ გთხოვ, მომანდო ეგ საქმე, მაშვალს თავი დაანებო...
შრომა მე შემხვდება, მართალია, მარა რავა დევერიდები?! უხეირო ქალს არ შემოვიყვან ოჯახში, ამაში პატიოსან სიტყვას გაძლევ!
ბეკინამ აცალა შვილს ეთქვა თავისი სათქმელი და ყურადღებით მოისმინა მისი სიტყვა.
მას ახლა კიდევაც ეცინებოდა პლატონის ნალაპარაკევზე და უკვირდა, ეს რა მოიგონა ამ კაცმაო.
შვილის თხოვნაზე კიდევაც თანახმა გახდა ბოლოს, თუმცა ესეც კი დაატანა:
- ნება შენი იყოს, პლატონ ჩემო, მაგრამ ახლა შენ მიჩქარი სიკვდილს, შვილო, და ეს არის! - სიცილით უთხრა მან.
- რავა, ბატონო? - ი წყეულმა მეც რომ გამაყოლოს წინანდელებს, რას მიპირებ მაშინ? ა?.. ხა, ხა, ხა!
ავი სანდობია მაგისთანა მთვარეზე დაბადებული დედაკაცი!..
- შენისთანა ღონიერ ადამიანს ის ვერაფერს გიზამს. შენ არ მომიკვდე!..
- კარგი, კარგი, შვილო! - იამა ბეკინას შვილის სიტყვა. - კარგია, შვილო... ასე ქენი, მარა საქმეს შორს ნუ გადადებ, თვარა...
- არა, ბატონო, ამ დღეებშივე შევუდგები... რაღაზე გავაჭიანურო... საქნარი მოლეული ჯობია!..
- ჰო, ჰო. რასაკვირველია, რასაკვირველია!.. მარა გახსოვდეს, შვილო, უხეირო ვინმეს არ შემყარო...
თორემ სირცხვილს გაჭმევ, პლატონ, მიგიტოვებ ქალს და სხვას მე თვითონ ამოვირჩევ!.. მამა შვილობას გეფიცები! - ღიმილით უთხრა ბეკინამ.
- ბატონო, მაგ რა საკადრისია! რატომ ვიზამ მაგ საქმეს?.. - მიუგო პლატონმა. - ამაზე მეტად არ გჯერათ ჩემი?!
- ჰო და აბა ჰე!.. აბა ჰე!.. აწი შენ იცი, მე თანახმა ვარ... ოღონდ არ დააგვიანო, ესეც გახსოვდეს!..
მეტ რაღას მომთხოვ კიდევ, შვილო, - ყველაფერი შენს ნებაზედაა და ეგ არის!..
აწი მაინც ვერაფერში მისაყვედურებ, შვილო!
სასაყვედურო კი ჰქონდა პლატონს, მაგრამ რა გამოვიდოდა მასზე სიტყვის განახლებით?!
ისიც კარგი იყო მისთვის, რომ მამა ამ უკანასკნელ თხოვნაზე დაიყოლია და ამით იმედი ეძლეოდა, განსაცდელი თავიდან აეცილებინა.
ახლა საჭირო იყო მხოლოდ ნაფიქრი საქმის ასრულება;
საჭირო იყო მოენახა მისი მხსნელი ორნაქმარევი, უშვილო ქალი,
რომ ქმრებთან სამ-სამი წელიწადი მაინც ნამყოფი ყოფილიყო, რომ არც ბებერი ყოფილიყო მაინცდამაინც და არც მახინჯი;
განსაკუთრებით უშვილობაზე საიმედო ყოფილიყო.
საქმე არც ისე ადვილი იყო, რომ უცბად თავი მობმოდა და ამიტომაც პლატონი იმდღესვე შეუდგა მას, რა დღესაც მამამისმა ამაზე მზრუნველობის ნება დართო.
წყალწაღებული ხავსს ეჭიდებოდაო, ასე იყო პლატონის საქმეც.
დატრიალდნენ ორივე ცოლ-ქმარი.
დღედაღამ მხოლოდ იმით იყვნენ გართულნი, რომ ეგებ თავიანთ ნაცნობებში მოეგონათ რომელიმე უშვილო ქვრივი დედაკაცი,
მათი სასურველი, მათთვის სანატრელი, სადედინაცვლოდ გამოსადეგი არსება.
- არქიპო ქვაშავაძის ნაცოლები... უშვილო არ იყო?! გათხოვდა მერე...
ქმარსაც ბარე ხუთი წელიწადი ჰყავდა... ნეტავი თუ ცოცხალი ჰყავს ის მეორე ქმარი?.. ა, არ იცი, მელანო?
- რავა არა... მარა იმას, შე კაცო, პირველი ქმრის ხელშიაც კი ჰყავდა ერთი შვილი!.. - მიუგო მელანომ.
- შვილი სად ჰყავდა? შენ არ მომიკვდე! ნატალიას შვილი სად ჰყოლია?
- ჰყავდა, შვილებს გეფიცები... შენ ნუ მომიკვდები! გავიწყდება, თვარა შვილი რავა არ ჰყავდა... დიდხანს კი იყო უშვილო!
- ოჰ, აბა ეგ მახსოვდა მე!.. - და გაჩუმებული პლატონი ახლა სხვებს იგონებდა და იხსენებდა.
- გოჯასპირ ხასიშვილის ნაცოლები? საწირეთელი ხასიშვილის! კი იცნობ შენ იმას.
ჰო, ჰო! ის, მგონია, ასე მაგონდება, ვითომც ხასიშვილმა ქვრივი ითხოვა... უშვილო იყო მაშინაც!..
- აჰ! გოჯასპირ ხასიშვილმა ქვრივი კი არ შეირთო, შე კაცო...
დედ-მამის სახლიდან წეიყვანა და ქვრივად მას დარჩა... უშვილოა კი...
მარა რაი, ჩვენთვის ის არაფერი გამოსადეგია: ერთ ქმრის ნაყოლია, - წუწუნით გაათავა სიტყვა მელანომ.
ბევრს ეწვალნენ ამრიგად ცოლიც და ქმარიც, მაგრამ შესაფერი ვერ გამონახეს.
- ჩემ დასთან წავალ... ეგებ დარიკომ მიმასწავლოს სადმე და ქეც ამომარჩევიოს...
ა, რას იტყვი, მელანო? - დაეკითხა პლატონი ცოლს, რაკი ხედავდა, რომ მისი მეცადინეობით არაფერი გამოდიოდა.
- ძალიან კარგს იზამ!.. ღმერთმანი!.. - მიუგო მელანომ. - ძალიან კარგს იზამ!.. უნდა მიიკითხ-მოიკითხო, აბა რავა იქნება!
- წავალ... ხვალვე წავალ! - ამოიოხრა პლატონმა. - ეგებ ცხენი გამოვართვა ვისმე და წავალ...
თუ დევიგვიანე, მაგ დალოცვილი მე აღარც კი მომიცდის და თავისას იზამს!..
ჰეი, ჰეი! - ნაღვლიანად წამოიძახა მან და მეზობლებში წავიდა ცხენის სათხოვრად.
დილა იყო ადრიანი, მეორე დღეს რომ პლატონმა ძალზე გამხდარი, ზურგდაშავებული ცხენი გადმოიყვანა ეზოში,
მიაბა სამზარეულო სახლის გვერდით მდგარ კვინცხასთან და კმაზა დაუწყო.
- ამაზე შეჯდომა რავა შეგიძლია? - უთხრა მელანომ.
პლატონმა რომ ცხენს უნაგირი შეადგა, ცხენმა სულ კანკალი დაიწყო.
- აბა, ფეხით ვის მივადგე, შე ქალო?!
- კი, მარა სულ არ მოგჯება ამ საცოდავს ზურგი?
- ფეხ-ფეხა მივყვები, ბატონო, ფეხ-ფეხა მივყვები!.. სირცხვილისათვის მიმყავს, თვარა რა!..
შენ ეგ მოსართავი მომეცი და ამის ჯავრი ნუ გაქვს!..
- აი, ამოგივარდა პატრონი! - მიაძახა პლატონმა, მოსართავს რომ ხელი მოჰკიდა.
- მეიტა, მელანო ჩხინკი იქნება რამე... ენა არ ქონებია აბზინდს... მეიტა მალე, თუ ქალი ხარ!
დაამაგრა მოსართავი ჩხინკით პლატონმა, დაიხურა ქუდი, გადიგდო ბეჭებზე ყაბალახი,
მოხსნა თავისი თეძოებამობუსკული რაში და თითქმის წაათრია უგულოდ მიმყოლი ცხენი ჭიშკრისკენ.
სწორედ ამავე დროს აივანზე გამოვიდა ახალუხის ამარა ბეკინაც და, რა დაინახამიმავალი შვილი, გადასძახა:
- მიხვალ, პლატონ? - მივდივარ, ბატონო, მივდივარ... რავარც მხედავთ! - მიუგო პლატონმა.
- აბა, ჰე, შენ იცი!.. ღმერთმა კეთილად გამგზავროს! - მიატანა სიტყვა ბეკინამ.
პლატონმა გადაიარა ეზო, გავიდა ჭიშკარში და მალე, ორღობეში მიმავალი, გზის აქეთ-იქით მიმყოლ ხეებში მიიმალა.
- ე ბედაური ვის გამოართვა, მელანო ჩემო? - მიმართა ბეკინამ ჭიშკრიდან უკან გამობრუნებულ რძალს.
- პავლია ღომიაშვილს, ბატონო! - არ დოუვარდეს გზაში, შე ქალო! - გაიცინა მოხუცებულმა.
- სხვის შესახედავად წეიყვანა, ბატონო... სასირცხვილ-სანამუსოდ, თვარა სხვებრ რას არგია!
- არაფერია... არაფერი... პლატონი მარჯვე კაცია... მოხერხებულია, იმას არაფერი გოუჭირდება!
- ჩაიცინა ბეკინამ და იქით დაიწყო ცქერა, საითაც ის იყო პლატონი გზას დაადგა.
გულჯავრიანი პლატონი ერთხანად გაუძღვა თავის გახრეკილ ცხენს, მაგრამ ბოლოს მოთმინება დაეკარგა განუწყვეტლად აღვირის ქაჩვითა და შეძახებით.
- შენც ჯინაზე მიდგები, შე ოხერო? - გააჩერა მან ცხენი და გულმოსული მოაჯდა ზურგზე, გადაჰკრა წკეპლა და ფერდებგამობზეკილი ცხენი აძუნძულდა.
- შენ მაინც მოგერევი, სხვასთან თუ ვერაფერი გავაწყვე!.. კიდევ დამიდგები ჯინაზე?!
- და მან შეუბრალებლად გადუჭირა და გადუჭირა წკნელი,
მაგრამ პლატონის გასაჯავრებლად და თითქოს მისი დაქადნების გასამტყუნებლად ამ გახრეკილმა პირუტყვმაც მალე იძულებული გაჰხადა მხედარი ხელახლა ჩამოექვეითებინა.
ამგვარის დაჯაბნებით ყველასაგან გულდამწვარმა პლატონმა გაიგდო წინ ეს გახრეკილი პირუტყვი და, უკან ფეხდაფეხ მიმყოლი, გრძელი წკეპლის ცემით მიერეკებოდა ჯახრაკ ცხენს.
ნახევარზე მეტი გზა გაიარა პლატონმა თავისუფლად ისე, რომ მიმავალ-მომავალი კაცი არ შეხვედრია;
ასე თავისუფლად მიმავალი იგი თავის ფიქრებში იყო გართული, თავის მგზავრობის აზრის აღსრულებით იყო გაბრუებული.
უეცრივ ცხენის ფეხის ხმა მოესმა პლატონს; მიიხედა უკან და უკმაყოფილებით პირი ისევ გამოიბრუნა,
- ვიღაც ხანში შესული კაცი მოათოხარიკებდა მაღალ ცხენს.
- ჰეი, თქვენი, თქვენი!.. - თავისათვის წაიდუდუნა პლატონმა.
მას ახლა ყოველი მოხუცებული კაცის დანახვა ეჯავრებოდა თავის მამის გამო.
- გამარჯობა, ყმაწვილო! - შესძახა წამოწეულმა ცხენოსანმა.
- ღმერთმა გაგიმარჯოთ, ბატონო! - მიუგო პლატონმა და დარცხვენით შეაჩერა თავისი ცხენი.
პლატონმა ახლა იცნო, ვინც იყო ეს ჩასუქებული, წვერებმოპარსული, კაზიროკ-ქუდიანი, ქოლგით იღლიის ქვეშ, წითური სახის კაცი და იმიტომაც დაატანა თავის პასუხს: ”ბატონო”;
იგი იყო იმ კუთხეში ცნობილი, სახელის მქონე აზნაური ივანე გვერდევანიძე, სოფლის ადვოკატი.
- სად მიხვალთ, ყმაწვილო? - შეეკითხა გვერდევანიძე პლატონს.
- აგერ გიახლებით, ბატონო, მაღალშენში! - და პლატონი შეჯდა ცხენზე.
- კაი დაგემართოთ! აბა მგზავრები ვყოფილვართ ამ ერთ ხანაზე!..
ეწყინა ეს პლატონს. ათასწილად ერჩია მარტოდ, თავისუფლად მგზავრობა, მაგრამ ახლა მეტი გზა აღარ ჰქონდა,
ხათრს ხომ არ გაუტეხავდა ამ მოსახათრებელ კაცს, უნდა ერბენინა თავისი გაძვალტყავებული ცხენი გვერდევანიძის თოხარიკთან.
- რა ხანია მოვდივარ და ერთი კაცი არ შემხვთომია, რომ ხმა გამეცა ვისთვისმე...
მოვდივარ ასე მუნჯად! - თქვა გვერდევანიძემ.
- სად ბძანებულხართ აქეთ, ბატონო? - რომ ხმა ამოეღო, შეეკითხა პლატონი.
- ქვედურეთში ვიყავი... ბრეგაძეები არიან, აზნოუშვილები...
შენი მტერი იქნა დამსილი და დაგლახაკავებულნი, ისინი დამსილი არიან...
და, რავარც იცით ახლანდელი ჩვენი აზნოუშვილების ამბავი, გაყოფა უნდათ, მაგრამ გასაყოფი რომ აღარაფერია!
ერთი მეორეს წაგლეჯაზეა გამაცადინებული, რამე ხერხით უნდა მეტი რამ ირგოს,
ერთმანეთს აღარაფერს ანებებენ და ჭიჭყინობენ, დავიდარაბობენ, ჩხუბობენ დილიდან საღამომდინ, ჰკლავენ ერთმანეთს...
- ცუდი დრო მოვიდა, ბატონო, ერთობ ცუდი დრო!.. ხალხიც მომრავლდა...
ჩხუბით თუ გაიწმინდება ცოტაზე მაინც ქვეყანა, თვარა...
მაგრამ ეგ თქვენ უკეთ მოგეხსენებათ, რასაკვირველია! - შენიშნა თავის მხრივ პლატონმა.
- შეიძლება, შეიძლება! - დაატანა გვერდევანიძემ.
- ჰო და იმას ვამბობდი, ამ ბრეგაძეებმა მთხოვეს მათში ჩამოვვარდნილიყავი და რამე რიგად გამერიგებინა ისინი...
ხელის მოსაკიდებელი საქმე არაა, არც გავერევოდი, მართალი გითხრა, ნამეტანი შეუსმენელი და დაუჯერებელი ხალხია,
მაგრამ უარი ვეღარ ვუთხარი, უფრო იმიტომ, რომ ჩემი ნათესავი ქალია იმ ოჯახში...
დედინაცვალია ამ ბრეგაძეების და მათ ჩხუბში და უწესრიგობაში საწყალი ქვრივი დედაკაციც ნამეტანი შევიწროვებაში ჰყავთ...
სიცოცხლე გოუმწარეს უბედურს!..
- თუ შვილი ჰყავდა მაინც ამ დედინაცვლობაში?! - წამოსცდა პლატონს სრულიად უნებურად.
- აჰ! შვილი არც უწინდელ ქმრის ხელში ყოლია და არც ამ მეორე ქმრის ხელში!
უბედური, უშვილო, ერთი საწყალი დედაკაცია, იმიტომაც უფრო მებრალება...
გერები ოუტყდნენ, აი ისე, როგორც იცი ღარიბი ოჯახის ამბავი...
დედინაცვლის შენახვა კი არა, თავისი თავი ძლივს გამოაქვთ წლიდან-წლამდინ!..
მამის ხელში ქე იყო ისე ერთგვარი ოჯახი და ახლა სამად გასაყოფი რომ შეიქმნა, ამ დედინაცვალსაც თავისი წილი საქვრივო გამოსაყოფი შეექმნა,
- არც ერთს აღარაფერი ურჩება და, რასაკვირველია, ჭიჭყინობენ, ერთმანეთს ედავებიან, ერთიმეორეს ხელიდან გლეჯენ, თუ რამ ხელში ხვდათ...
ასე ლაპარაკობდა გვერდევანიძე, მაგრამ მისი სიტყვები პლატონის ერთ ყურში რომ შედიოდა, მეორე ყურში გადიოდა;
მისი ყურადღება სრულიად იმან დაიპყრო, რომ ამ კაცისაგან იმ ქვრივ, გაწვალებულ დედინაცვალზე გაიგონა.
ეს სწორედ ძვირფასი რამ გასაგონი გაიგონა პლატონმა.
- ქვედურეთში... ბრეგაძეებისას! - იმეორებდა პლატონი, თითქოს ეშინოდა არ დავიწყებოდა უშვილო დედაკაცი.
- არც პირველი ქმრის ხელში ყოლია შვილიო, არც მეორის ხელში! რომელი ბრეგაძეა ნეტავი?
ამ მოულოდნელად გასახარელი ამბის გაგებით აფრენილ პლატონს ერთმა ისეთმა სურვილმა წამოუარა
- უფრო დაწვრილებით გამოეკითხა ყოველივე გარემოება ნახსენები უშვილო ქვრივისა, - რომ კინაღამ ის იყო კიდევაც გააბა ლაპარაკი,
მაგრამ დროზე გონს მოვიდა, დროზე მიხვდა ამის უადგილობას და ენა ჩაიკვნიტა.
ამ კაცთან ისე ვაგლახად ლაპარაკი საფრთხილო იყო, მისი აზრით.
გვერდევანიძეს შეეძლო ერთ უხერხულად დაცდენილ სიტყვაზე მიხვდომოდა,
რაც გუნებაში ედვა და ამიტომ პლატონი ამხანად დაკმაყოფილდა გაგონილით, ჩაიმარხა გულში მისი სიტყვა და თავმოძულებით მიაჩინდრიკებდა ენაგადმოგდებულ ცხენს,
სმენად გადაქცეული, ეგებ ამ დალოცვილ კაცს კიდევ დასცდენოდა მისთვის გამოსადეგი რამ სიტყვა.
- ასე კარგია ჭკვიანი კაცის ორიოდე სიტყვაც! - გუნებაში ხალისიანად ამბობდა ძუნძულით მიმყოლი პლატონი.
- ყოველთვის სასარგებლო რამეს გეიგონებ, მიხვდები!.. გვერდევანიძე კი თავის სიტყვას განაგრძობდა:
- ასეთია, ჩემო ბიძია, ეს ჩვენი მდგომარეობა და რას იზამ!
გაჭირვების დრო შემოგვესწრო და მეცადინეობა გვჭირია, ძალიან გაფრთხილება გვმართებს ამ გაჭირვებასთან.
ი დალოცვილი ღმერთიც თავის მოწყალებას ჩვენზე ძველებური წესით გვიცხადებს: ხალხს ამრავლებს, ყოველ ოჯახს შვილებით ავსებს...
მადლიანს თითო-ოროლა შვილი დეეკლო, ამათ მაგიერათ სარჩო მოემატებია, ის არ აჯობებდა, შენი ჭირიმე? ა? - გაიცინა მან.
- მაინც, მაინც, ბატონო... ნამდვილი სიტყვა გახლავსთ, რასაც ბრძანებთ!
- ამოიოხრა პლატონმა. - მართალი ბრძანებაა!..
თქვენისთანა კაცს რა უჭირს და ჩვენს ამბავს კაცი ნუღარ კითხულობს, ბატონო, თვარა თქვენ ჩემზე უკეთ მოგეხსენებათ!..
ნამეტან უსაშუალობაში ვართ ჩავარდნილი და გასაკვირველია, რომ კიდევ ასე ხალისიანათ ვართ,
არაფრად ვაგდებთ ყველაფერს, არხეინად ვართ და იმას კი აღარა ვფიქრობთ, თუ რა მოგველის წინ...
რას გვიპირობს მამა ზეციერი!.. მარა თავს თუ არ მივეძალეთ, გული თუ არ შევიმაგრეთ, სულ წავხდებით, ბატონო, სულ ერთიანად და ის იქნება!
- მჭევრმეტყველობამ გაიტაცა პლატონიც თავის ენაწყლიანი მოსაუბრის შემყურე.
ტკბილად მიმუსაიფობდნენ ჩვენი მგზავრები და ამ ლაპარაკში პლატონისათვის დროც შეუმჩნევლად გადიოდა და გზაც ერთობ მოკლდებოდა.
კიდევ დიდი სიამოვნებით ივლიდა ამ კაცთან იგი, რომ უეცრად თავისი გადასახვევი გზა არ დაენახა.
პლატონმა შეაჩერა ცხენი და თავდაბლად მიმართა გვერდევანიძეს:
- მშვიდობით ბრძანდებოდეთ, ბატონო.
- ოჰ! აქეთ მიდის თქვენი გზა?- დიახ, ბატონო!.. ნურას უკაცრავად... გეახლებოდით ერთ ხანს კიდევ, რომ საჭირო საქმე არ მქონდეს სწორედ...
- რატომ, რატომ, შე კაცო!.. იცოცხლეთ, აწი მეც მალე მივალ სახლში... მშვიდობით!
- მშვიდობით ბრძანდებოდეთ! ისე ფეხს რავა მოუკრავს ადამიანს ღმერთი, რომ არავინ შეგხვდეთ კიდევ?!
- საამებლად გააყოლა გვერდევანიძეს სიტყვა პლატონმა და მერე თავის გზაზე გადაუხვია.
- ასე კარგია კაი კაცის შეხვთომა! - ამბობდა გუნებაში პლატონი. - ჰა, ქვედურეთში, ბრეგაძეებისას...
სამი ძმა ყოფილა... გამოვიკითხავ და, თუ რიგიანი ვინმეა... გვერდევანიძის ნათესავია.
მარა ეგებ ვინმე ოხერი გვარიშვილის იყვენ... ყველაფერს გევიგებ...
ეს ხომ გულში მეყოლება, თუ დარიკომ სხვასთან ვისთანმე არ მიმასწავლა...
გევიგებ ამბავს და, თუ ღვთის რისხვა არაა, კიდევაც გავათავებ საქმეს...
კი, კი, ასე ვიზამ, ასე ვიზამ! - ხმამაღლა წამოიძახა პლატონმა და ამ წამოძახებასთან - ალბათ, პირუტყვმა სხვა რამ იფიქრა.
- ცხენიც გაჩერდა. პლატონმა ერთი-ორი ”აჩუც” მიაძახა, ქუსლიც შემოარტყა ფერდის ძვლებზე, წკეპლაც გადუჭირა, მაგრამ ცხენი ისევ იმავე ადგილას იდგა, ფეხსაც არ იცვლიდა.
პლატონი იძულებული შეიქმნა ჩამომხტარიყო.
დაინახა მქელავი, არაქათგამოლეული, ერთიანად გაოფლიანებული ცხენი, რომელსაც აბურძგვნილი ბალანი საცოდავ შეხედულებას აძლევდა და მხედარმა თავში ხელი შემოიკრა:
- ეს მუდრეგი რაღა მოსახმარი იქნება აწი? სულ ერთიანად გადატყაული ექნება ამ უპატრონოს ზურგი... აჩუ!
- მიაძახა გულმოსულმა და თან ჯოხიც გადაჰკრა.
შეღავათმიცემული ცხენი მისუსტებული, აძიგძიგებული ნაბიჯით აპოლიკდა ქვებიან ბრეკზე და რაც შეეძლო,
რაც ღონე ჰქონდა შერჩენილი, მიჩანჩალებდა და ცდილობდა, უკან ჩამოეტოვებინა თავისი ჩამოქვეითებული მხედარი,
რომ მტკივან ზურგზე არ შესკუპებოდა ხელახლად.
რამდენსამე მანძილზე კიდევაც აუსრულდა წადილი გასაჭირში ჩავარდნილ პირუტყვს, მაგრამ ბოლოს პლატონი მაინც დაეწია, გააჩერა და მარდად მოახტა ზურგზე.
ამ კაცმა თავის თავმოყვარეობის დაცვა ამჯობინა მის შებრალებას და სიძის ჭიშკრამდის ამხედრებული მივიდა.
აქ პლატონი ჩამოხტა ცხენიდან, გააღო ჭიშკარი და ეზოში შევიდა.
ეზოს კარებში ყმაწვილი ქალი გულზე ახუტებული ბავშვით თავზე ადგა გლეხს, რომელიც ბოსტანს რაგვავდა.
ქალი მობრუნდა, რაკი გლეხმა ანიშნა სტუმრის ეზოში შემოსვლა, მიაჩერდა მას და, რა იცნო თავისი ძმა პლატონი, უცბად ჩამოსვა მიწაზე ბავშვი,
გაისწორა თავსაფარი და ერთის ძახილით, სიხარულით აფრენილი გამოექანა ძმისკენ.
ბავშვმა შექნა ღრიალი, აბღავლდა მეორე იქვე მყოფი უფროსი გოგოც, მაგრამ დარიკოს მათი აღარაფერი ეყურებოდა.
- შენი ჭირიმე... შენ დაგენაცვლოს შენი და დარიკო!.. რა დღე გამითენდა ეს?.. უიმე, უიმე! - მოქაქანობდა დარიკო.
და-ძმა მხურვალედ გადაეხვივნენ ერთმანეთს.
- მობრძანდი, შენი ჭირიმე!.. მობრძანდი! - მიუძღოდა აფუსფუსებული დარიკოძმას სახლისაკენ.
- მალაქია!.. მალაქია!.. ჩემო მალაქია, გადადექი და მანდედან კირილეს მიაძახე... შენი ჭირიმე... თავი დაანებე მაგას!..
გლეხმა მიატოვა სამუშაო, გაიქცა წინ და რაც ხმა ჰქონდა დაიწყო ყვირილი:
- კირილე... ბატონო კირილე!.. კირილე, უ - უ!..
- რაზე აბრუნებ, დარიკო ჩემო! წავიდეს!.. - უთხრა პლატონმა დას.
- ეს-ესაა ცხენზე შეჯდა, რაღაცა საქმე მაქვსო და წავიდა, გამიქრა ხელიდან... ვერ დავამაგრე სახლში...
დაყანყალობს ასე ტყუილუბრალოდ!.. რა მოვუხერხო, აღარ ვიცი... გამიჭირდა საქმე!..
ბავშვები კი ისევ ღრიალებდნენ ბოსტანთან; ერთი მიწაზე ფართხალებდა და გოჭივით ჭყვიროდა.
- გოგო, ნინოია!.. წადი, გოგო, ბავშვებს მიხედე... გააჩუმე გასაწყვეტლები!
- სახლში შეიძახა დარიკომ და რიკულებთან გაყოლებულ ფიცარზე მჯდარ პლატონთან თვითონაც ჩამოჯდა.
მალაქია კი ისევ თავმოძულებით უყვიროდა კირილეს.
- რას შვებით, ძმაო, ხომ კარგად ხართ? - წუწუნით იკითხა დარიკომ.
- ჩემი რძალი ხომ კარგათაა, შენი ჭირიმე?.. - მიუგო პლატონმა.
- ჩემი რძალი ხომ კარგათაა, შენი ჭირიმე?.. ბავშვები?.. - არიან, ღვთის მადლით...
- მამა?.. ვაი მისი გაძაღლებული სიცოცხლე! - ამოიხვნეშა დარიკომ.
- რა ვქნა, ძმაო, ვეღარ მივხედე მე უბედურმა ამ გაჭირვების, გამწარების ხანს...
რა ვქნა მარტოდ ვწრიალობ ამ ოჯახში, ერთი საათით ვერ მიმიტოვებია... ვისზე დავტოვო, შენი ჭირიმე?..
და ამასობაში, ვეღარც მე გნახეთ და თქვენგანაც დავიწყებული შევიქენი, ძმაო!.
წუხს კიდევ უბედური? ან კი რა გაახარებს მის გულს, დედიჩემის დამკარგველს!..
ხომ არ ავადმყოფობს მაინც, შენ დაგენაცვლე?
- ავადმყოფობას რა უნდა მასთან?.. ავად კი არა... ჰმ!.. - გაიფრუტუნა პლატონმა.
- ჩემი მომდურავი კი იქნება და მემართლება კიდევაც, - ისევ ამოიოხრა დარიკომ.
- ტყვილა წუხარ მაგას, ჩემო დარიკო... ჩვენ აღარავის ვახსოვართ, ჩემო დაო!
დარიკომ გაკვირვებული სახის მეტყველებით გადახედა ძმას.
მისი სიტყვა მეტად ეუცნაურა და ვერ მიუხვდა, რას ნიშნავდა იგი.
- მამაშენი რომ მწუხარეა, ისე ყოველი ჩვენი კეთილი შეაწუხოს ღმერთმა!..
რას ამბობ, მწუხარე კი არა, საქორწილოდ ემზადება ის კაცი! - გაიცინა პლატონმა.
- რა ხუმრობა იცი, პლატონ! - იწყინა დარიკომ.
- შენ არ მომიკვდე, არ გეხუმრებოდე!..დარიკო გაშტერდა.
- იმას აღარც დედაშენი ახსოვს, აღარც მკვდარი და აღარც ცოცხალი ვინმე!..- პლატონ, პლატონ! ძმაო!..
- აგერ ნახავ!.. საქმე გადაწყვეტილია!
- რა არი ახლა, პლატონ?! გადავირევი ეს არის!.. ტყვილია...
- ძლივს სიტყვას ამბობდა შეწუხებული ქალი, რომელსაც ხუმრობა ეგონა ძმის ნათქვამი.
- ცოლ-შვილს გეფიცები!.. ქალს თხოულობს... რა მეხუმრება, კაცი გულზე ვსკდები!
- უიმე, უიმე! - იყვირა დარიკომ და გამწარებული ლოყაზე ხელს ირტყამდა. - უიმე!
უიმე!.. ეს რა გეიგონა ჩემმა ყურებმა!..
- რა გაეწყობა! - ამოიოხრა პლატონმა.
- ასე მალე დასავიწყებელი ქალი იყო საწყალი დედაჩემი?.. ღმერთო, მომკალი...
ღმერთო, მომკალი! რატომ მიაწია მაგ უბედურმა ამ დღემდის, მაგისთანა საქმეს რომ შვება?!
ვინ უნდა შემოათრიოს დედიჩემის მაგიერ მაგ ჭკუადაკარგულმა, ვინ? - მოთქმით ამბობდა დარიკო.
უკანასკნელი მისი სიტყვა პლატონს აღარ გაუგონია და პასუხი არ მიუცია მასზე,
იმიტომ რომ ეზოში შემოჯირითდა თავისი ლამაზი, წაბლისფერი ცხენით კირილე და ერთი ყიჟინით მიმართა ცოლიძმას:
- პლატონს, პლატონს ვახლავართ!.. პლატონს ვახლავართ! დარიკო, კედელს ნახშირი, ნახშირი კედელს!..
ასე უნდა, შე პატიოსანო კაცო, მოყვრის მივიწყება?.. აი, შენ კი რა გითხრა!..
შემოსაშვები ხარ სახლში?! ძალიანაც შემცდარა ეგ შენი დაია, თვარა მე რომ ვყოფილიყავი, არაფრის გულისათვის არ შემოგიშვებდი, ფეხსაც არ შემოგადგმევინებდი!..
- და მაღალი ტანის კოხტად ჩაცმული შნოიანი ახალგაზრდა კაცი გრძნობით მიეგება თავის ცოლისძმას.
- რავა მშვიდობით, პლატონ ჩემო?
- მადლობელი გახლავართ... ვართ ისე...
- ჩემი სიმავრი როგორ არი... ჩემი ძვირფასი ბეკინა? ხომ ყოჩაღათაა კიდევ?
- სხვაგან რომ დაყიალობ, იქაც მივიდოდი, ვნახავდი და საკითხავი აღარ გექნებოდა! - უთხრა მოწყენით დარიკომ ქმარს.
- მივსულიყავი!.. სადაც მგლოვიარობაა, იქ რა მიმიყვანს! მაინც რომ აღარაფერი გეშველათ, თქვე დალოცვილებო!
- მიუბრუნდა კირილე ცოლისძმას. - გაგიგონია ამდენს ხანს მგლოვიარობა?
- შენ არ იცი, თვარა კაი ხანია გათავებული გვაქვს, - მიუგო ღიმილით პლატონმა.
- ქეიფის მეტი რომ არაფერი გაგონდება, ნეტავი, შენ, შე უბედურო! - წაულაპარაკა დარიკომ.
- ჩვენ გახლავართ მიმინაშვილები! - წამოიძახა კირილემ და წამოიჭიმა ფეხზე ამდგარი.
- მიმინოს შვილები... მიმინოს!.. ჩვენთან რა უნდა მწუხარებას... ჩვენს თავს არავის არ დავატყვევებინებთ...
გვაროვნობით ვართ ასე... სადაც სიამეა და მოლხენა, იქ ჩვენც ვართ, ასე მოგვდგამს გვაროვნობით!..
აბა, შენი ჭირიმე, ორიოდე დღე ვიცოცხლო,გული მწუხარებით ევივსო, მოლხენა დავაკლო და ისე წავაყრევინო ზედ მიწა?!
შენც არ მომიკვდე... მაგაზე მეტი სისულელე იქნება?!
კაცი მუდამ მხიარული უნდა იყვე და სხვასაც იამება შენი შეხედვა!
აბა, ასე უნდა, შენ რომ ხარ? ძმა მოგივიდა და ასე მოწყენილი ხარ, არა გრცხვენია?
- და კირილემ გულიანად გადიხარხარა. - მართლა, რანაირი ხარ, დარიკო ჩემო... შე ქალო, ძმის მოსვლა გეწყინა თუ?
- რა ცუდი ამბავი მოვუტანე მერე! - ღიმილით თქვა პლატონმა და დარიკოს გადახედა.
- ჰო! - ქორწილში პატიჟობს...
- არიქა, მიშველე, პლატონ! ვინ, ვინ, თუ ღმერთი გწამს?
- მამა მაგისი! - ა?.. მამა მაგისი?
- ჰო, ქალს თხოულობს შენი სიმავრი! და შენ იცი, კირილე, რავა მოულხენ!
- ხუმრობ თუ მართალს ამბობ, პლატონ? - გაკვირვებით შეეკითხა კირილე.
- შენ ნუ მომიკვდები, მართალს ვამბობ.
- ხა, ხა, ხა, ხა, - გადიხარხარა კირილემ. - ხა, ხა, ხა, ხა!.. აი და ბეკინა!.. აი და შენი ჭირიმე!..
შენ გენაცვალე შენს ლამაზ წვერებში! ხა, ხა, ხა! შერცხვენილი ვიყვე, თუ სანაქებოდ არ მოვულხინო... შერცხვენილი ვიყვე!..
იმისთანა მაყრულით მივყვები, რომ იქოურობას გავაყრუებ, ტყე და ველს შევძრავ!.. როდისთვის აპირობთ, ა, როდისთვის?
- ჯერ, შე კაცო, ქალია მოსანახი!
- ქალის მეტი რაა დედამიწაზე!.. რაღას აგვიანებთ?.. მაშვალი ვინა გყავთ?
- მე ვარ! - მიუგო პლატომა.
კირილე ერთი შეჩერდა და მერე გადაიხარხარა თავისი რიხიანი სიცილით.
- შენ ხარ მაშვალი?! თუ ძმა ხარ! ხა, ხა, ხა!
- მე ვარ, მე, ჩემო ძმაო, რას იზამ! კაცი სიკვდილამდის ყველაფერს უნდა მოელოდეს, თუ სიქაჩლესო...
ანდაზებიც კი დამავიწყდა ამ უცნაურობაში...
- შენ რავა მაშვლობ მერე? შენს საწინააღმდეგო საქმეში უწყობ ხელს?
- აბა, რა უნდა ქნა, მეტი გზა რომ არ გექნება, ჩემო საყვარელო ძმაო?
ბევრი ვეხვეწე, ბევრი ვეწინააღმდეგე, მარა არაფერი გამეწყო, ვერაფერი შევასმინე!
კარგი შვილი ხარო და ღმერთი არ ჩაგაგდებს გასაჭირშიო, ყოველ უბედურებას აგაშორებსო,
დოუჯინია და, ვინ იცის, მის სიტყვაზედ იქნება თუ არა, ასე მოწყალებით გადმომხედოს ღმერთმა,
- ეგებ დაჯილდოვების მაგიერად, კიდეც მიწყრებოდეს, რაზედ ინახავ მაგისთანა
გამსუნაგებულ კაცსაო, - და ამის გაგებამდი ვითომ მე დავაპირე ჩემის მეცადინეობით ავიცილო თავიდან მოახლოებული უბედურება...
ისე თვალები უბრმავდებათ მაგ უხეიროებს, არ უნდათ შეხედონ, რომ ერთი ქალის მონაშენს არ ყოფნის ოჯახის ქონება, ორი ქალისას რა უნდა უყოს!
პლატონი მასხრულის კილოთი დაწვრილებით მოუყვა ცოლ-ქმარს თავისი მდგომარეობის ამბავს და იმას, თუ რამ აფიქრებინა თავის დედინაცვლის მოსაყვანად მამას მაშვლად დასდგომოდა.
დარიკო ხმაგაკმენდილი იჯდა, მწუხარებისაგან კრიჭა შეკრული;
კირილე კი ერთობ გამხიარულდა, მისმა სიცილმა იქაურობა გააყრუა.
- ეგ ყველაფერი ძალიან მოგისაზრებია... მარა რომ ეყოლოს, კაცო, შვილი... ხა, ხა, ხა!..
შვილი რომ ეყოლოს? სეირი არ იქნება? რას იზამ მაშინ, პლატონ? ხა, ხა, ხა! - ხარხარებდა კირილე.
- რავა ეყოლება... ორ კაცთან ქალი უშვილო ყოფილიყვეს, ე მამაჩემი რაღა განსხვავებულ კაცად უნდა გამოჩნდეს ვითომ?!
- კი, მარა ეს მითხარი, ვთქვათ, ეყოლა ახლა, რას იზამ მაშინ, ა? - არ ეშვებოდა კირილე.
- რა ვიცი, რას ვიზამ... ახლა რავა გითხრა? რა ვიცი, რომ გავმწარდები, რას მეტყვის გუნება...
- მაინც, მაინც?.. - რა არი ახლა ასეთი სულელური ჩაცივება?! - შეუტია კირილეს დარიკომ.
- რაც მერე იქნება, ის ღმერთმა იცის, - დაუბრუნდა გაწყვეტილ სიტყვას პლატონი.
- რაც შემდეგ იქნება, ის ღმერთმა იცის და ახლა უნდა გამოგიტყდეთ, იმისთვის მოვედი თქვენთან, რომ შემწეობა მომცეთ ამ ჩემ გაჭირვების დღეს...
- ღმერთი კი რამეს შემაძლებიებდეს და შენ, ძმაო!.. - წუწუნით თქვა დარიკომ.
- კი, ბატონო, თუკი რამეში გამოგადგები! - დაატანა კირილემაც.
- ჩემს კუთხეში არავინაა იმისთანა დაწყევლილი სულიერი, მე რომ მჭირია და ეგება აქ, თქვენსკენ იყვეს ვინმე...
- ვინ უნდა იყვეს... - ჩაფიქრდა დარიკო.
- შენ ათას ადგილას მიდი-მოდიხარ, კირილე... ეგებ იცოდე სადმე?..
- ხა, ხა, ხა! - გადიხარხარა კირილემ. - განა დედაბრების ამბების შესატყობად დავდივარ, კაცო?!
ქალებს რას დავეძებ, მე ქეიფისათვის დავდივარ, შე კაცო!..
უშვილო დედაბრები ღმერთსაც მოძულებული ჰყავს, მე მათ რას დავეძებ!..
- ვერავინ გეიხსენე, დარიკო? - მიუბრუნდა დას პლატონი.
- ვერა, ძმაო... ვერა... აქ არც კი უნდა იყვეს მაგისთანა ვინმე...
- აბა სხვაგან საძებრად გამხდომია საქმე! - თქვა პლატონმა.
- მეც შენთან ვარ მძებნელი, როგორც კაცი! - წამოიძახა კირილემ. - ძმობას გეფიცები!..
არაფრის გულისათვის არ დაგშორდები... ვძებნოთ, პლატონ, ვძებნოთ! ხა, ხა, ხა!
ჩემს დღეში ამგვარ უცხო საქმეზე არ მივლია და აქედან ვიცი, რომ ბევრი გასართობი ამბები მოგველის!
რამდენ დედაბერს სანატრელად გავუხდით უშვილოდ ყოფნას... ხა, ხა, ხა!
ერთი ჩხუბი და ცილობა უნდა ავუტეხოთ ერთმანეთში საწყალდედაბრებს, უსათუოდ! არ შეიძლება უამისობა!..
- რა სისულელეა ახლა მაგ?! ეგებ შენი წაყოლა სულაც არავის უნდოდეს!.. ძალაზე ხარ თუ?.. - მიმართა დარიკომ.
- ძალზე ვარ... თუ მაგისი მამაა ბეკინა, მეც მამად მერგება... სიმავრია ის კაცი... არ უნდა გევისარჯო მისთვის?!
- არავინ არ გთხოვს! - აბა რაზედაა ეს კაცი მოსული?.. თვითონ არ თქვა, შემეწიეთო?
ეგ გადაწყვეტილი საქმეა, რომ მე პლატონთან წამსვლელი ვარ სადედინაცვლოს საძებრათ... ხა, ხა, ხა!
ეს გათავებული საქმეა, ჩემო დარეჯან, ამაზე ნუღარ შეწუხდები...
ნუ გეწყინება და უმჯობესია ვახშამზე დაგვიტრიალდე, შენ ნუ მომიკვდები...
კი, ჩემო დარეჯან... შენებურად, ისე, გულუხვად!
- ეგ არაფერი შენი სასწავლებელი საქმეა... შენ შენს საქციელს აზრი დაატანო, ის გირჩევნია!..
- წყენით მიუგო დარიკომ და ზეზე წამოდგა.
- ე, აკი არ გამიგულისდა?! - მიაძახა კირილემ. - აკი არ გამიგულისდა?
კაი, მამაშენი ნუ მოგიკვდება, კაი თუ გიყვარდე... წაყოლას ვერ გადავთქვამ და სხვა რამე თუ უხეირო სიტყვა მითქვამს, ბოდიში მომითხოვია, შე ქალო...
მეტი რა ვქნა? ბოდიში მომითხოვია. წაყოლით კი, რომ მომკლა, მაინც უნდა წავყვე, რომ...
არ ვიცი, არ ვიცი, რაც არ უნდა მიქნა... შენ რას იტყვი, პლატონ?
- შენი ნებაა... - მიუგო მან, თუმცა გუნებაში ძალიან სწყინდა კირილეს დაჯინება.
მან კარგად იცოდა კირილეს ხასიათი და მასთან მგზავრობა, ისინიც ამნაირ საქმეზე, მეტად საფრთხილო იყო.
რასაკვირველია, იგი სასეირნოდ მიდიოდა, როგორც თვითონ თქვა,
და ამასთან ყველგან ტყუილუბრალოდ მუდამ ჩხუბის ამტეხი კირილე სწორედ ხელშემშლელად თუ წაჰყვებოდა, თორემ საქმეში შემწედ არა.
პლატონს არ ეგონა, თუ ასე აიჟინებდა მასთან მგზავრობას მისი სიძე, თორემ ასე არ დაიწყებდა ლაპარაკს.
- შენი ნებაა! - უთხრა პლატონმა, - მარა ეგებ ბევრი სიარულიც არ დაგჭირდეს...
აგერ გზაში, ივანე გვერდევანიძე რომაა, იმას შევხვდი და ისე, ლაპარაკში მოჰყვა თვითონ ქვედურეთშიო, ბრეგაძეებისას, ყოფილა ერთი დედაკაცი, იმისთანა, მე რომ ვეძებ...
სამნი ძმანი ყოფილან ის ბრეგაძეები... ხომ არაფერი გაგიგონია, დარიკო, მათ შესახებ?.. ეგებ იცნობდე კიდეც... ა?..
- ბრეგაძეები... ქვედურეთში... არა, ძმაო, არა, არ ვიცი!
- ისე, სიტყვას მოჰყვა... ძალიან აქო გვერდევანიძემ.
- მივიდეთ და ვნახოთ მერე!.. - წამოიძახა კირილემ.
- ასე ხამათ რავა მივიდე... ჯერ ამბავი უნდა გევიგო... ეგებ უშვილო იყოს, მარა ქაჯს გავდეს, რა ოხრად მინდა მაშინ! - თქვა პლატონმა...
- ეკლესიაზე მივიდეთ კვირა დღეს. მივიკითხ-მოვიკითხოთ, შევხედოთ...
- არა, არა, მაგრე არ შეიძლება...- რადგანაც აგრეა, ჩემო ძმაო, შენ მაგის მამიდასთან მიდი...
ჰკითხე სალომეს და სწორ ამბავს ის გეტყვის იმ ქალის შესახებ...
ქვედურეთი მათგან შორს არ არის და უსათუოდ ეცოდინება იმის ამბავი, შენ რომ ქალს ამბობ, - ურჩია პლატონს დარიკომ.
- თუ არა და, შეიძლება თავად იმას ეგულებოდეს ვინმე მაგვარი.
- ბრავო, ბრავო! - შეჰყვირა კირილემ. - ბრავო, დარიკო! აი და ყოჩაღ, ქალო, ეგ ნამდვილი რჩევაა, შენ ნუ მომიკვდები!
- მაინც ასე ვიზამ, - დასთანხმდა პლატონი.
- აბა, მივდივართ ხვალვე მამიდაჩემთან! - წამოიძახა კირილემ. - ხვალ! არა, პლატონ?
- ხვალვე უნდა წავიდეთ. - შენ არსად წამსვლელი არა ხარ! - შეუტია ცოლმა კირილეს.
- თუ გიყვარდე, მაგაზე ნუღარაფერს მეტყვი. ჩემი საქმე მე უკეთ ვიცი... შენ შენს საქმეს მოუარე!
დარიკომ რაღაც წაილაპარაკა გულმოსულმა და ვახშმის განკარგულების მისაცემად წავიდა.
- და თუ გინდა, პლატონ, - დაიწყო კირილემ სიცილით, აგერ ახლოს ერთი კაი აზნაურიშვილი მოკვდა და ზეგ ასვენებენ, ხომ იცი, სატირალში რამდენი ქვრივი დედაკაცია მიმსვლელი...
მივიდეთ იქ, დავდგები ისეთ ადგილას, რომ ერთი შეხნიერებული დედაკაცი ვერ გამომეპარება შეუმჩნეველი...
ყველას ამბავს ვიკითხავ... ეგებ იქაც ვნახოთ შენი ორნაქმარები უშვილო...
ეგ უფრო ადვილიც იქნება და საჩქაროც... ა, რას იტყვი შენ?
- შე კაცო, ასე გამოსაქვეყნებლად კი არ მინდა ეგ საქმე! - ღიმილით მიუგო პლატონმა.
- აბა, მამიდაჩემ სალომესთან გავსწიოთ, რავარც დარიკომ გვირჩია... ძალიან კარგი!
ეს საქმე ასე გვაქვს დაწყობილი ხომ და ახლა მე წავალ და ბიჭს მოვავლებიებ შენი ცხენისათვის...
შენ კი ცოტა მოისვენე, ნამგზავრიც ხარ და მერე ვახშმისათვისაც ცოტა შემაგრება დაგჭირდება, რომ ქეიფიანად შევუდგეთ აქედანვე საქმეს, ხა, ხა, ხა!
- გადიხარხარა კირილემ, შეიყვანა ოთახში პლატონი და თვითონ კი დაბლა ეზოში ჩავიდა.
- ჰეი, ჰეი, ნეტავი შენისთანა ხასიათის მქონე კაცს! - უნებურად წამოიძახა ოთახში მარტოდ დარჩენილმა პლატონმა.
- ყველაფერი ჩალად უღირს... თავის ქეიფს მისდევს... ან კი რა უჭირს?
ჯერ კიდევ ეყოფა მამის დანატოვარი... ჩემისთანამ იკითხოს, ჰეეეი!
- ამოიოხრა პლატონმა, შეიხსნა ქამარი, გაიხსნა ჩოხა და მიწვა იქვე კედელთან მდგარ ტახტზე.
შებინდებული იყო, კირილემ პლატონი რომ გამოაღვიძა.
- ადე, ადე, პლატონ შენ ნუ მომიკვდები, იმისთანა ვახშამს გვიმზადებს დარიკო, რომ შენი მოწონებული!..
მართლა, კაცო, რამ შეგაჯინა იმისთანა ბედაურზე, შენ რომ მოგიყვანია?- ჰო! - მიაჩერდა პლატონი სიძეს.
- შენ არ მომიკვდე, იმან ჭიშკრამდინაც ვეღარ მიგიყვანოს შენ, ისეა!.. - გადიხარხარა კირილემ.
- ზურგი ექნება გაფუჭებული! - დაღონებით წაილაპარაკა პლატონმა.
- აქვს და აგრე?! სულ ერთიანად გადაშვლეპილი აქვს!
- იმ ამოსაგდებ გვერდევანიძის ნაწყალობებია მაგი ამბავი! ამოაგდო მისი ოჯახი ჩემმა გამჩენმა...
მაინც ამოსაგდებია, რაც ის ბოროტებას სთესავს!.. რა მეშველება ახლა? - შეწუხებით წარმოსთქვა პლატონმა, - ახალი ჭირი არ ევიტეხე?!
- არაფერია, არაფერი! - ხალისიანად შესძახა კირილემ. - გულმაგრად იყავი! ცხენს ვერ გიშოვი, თუ?
- ამას რა ვუყო? - მაგ დავტოვოთ... ეგერ მეზობელი ყაზახი მყავს, წამალი იცის იმისთანა, რომ სამ დღეში მოურჩენს ზურგს...
ჩვენ წევიდეთ და, რომ დავბრუნდებით, ცხენს გამოკეთებულს დაგვახვედრებს დარიკო.
არაფერია!.. აბა, წევიდეთ და ერთი ორიოდე სადღეგრძელო დავლიოთ შებრაწულ გოჭზე...
ღმერთსაც შემწეობა ვთხოვოთ და ასე გავატაროთ ეს დრო!.. სამწუხარო ჯოჯოხეთშიაც არ მოგვაკლდება და აქ მაინც მოლხენით ვიყვეთ, შე კაცო!..
ცოტა ხნის შემდეგ სამივე ვახშმის სუფრას მიუსხდნენ.
გამხიარულებული კირილე ათასნაირ სადღეგრძელოებს იგონებდა და ჩაციებით აძალებდა ცოლიძმას ღვინოს.
- ნუ აწუხებ, კირილე! - ეუბნებოდა დარიკო, მაგრამ კირილე თავისას მაინც არ იშლიდა.
- აბა, რათ მინდა ოჯახი, თუ ჩემთან მოსული კაცი, მერე კიდევ რა კაცი, ცოლიძმა, ქორწილში რომ მპატიჟობს, არ დავათვრე, არ დავალევიე რჯულზე!..
რომ ასე არ ვუქნა, მასთან რომ მივალ, აღარც მე დამალევინებს და წყალნასვამს გამომისტუმრებს...
რაზე ვუმტრო ჩემ თავს? რატომ ვქნა ეგ? ხა, ხა, ხა! სულელი ვარ?
თუ გიყვარდე, ერთბაშად გამოცალე ეგ ყანწი... სადედინაცვლოს სადღეგრძელოა!.. ემაგრე!.. მაგრე!..
შენი ჭირიმე, ბეზ კაპლი, ბეზ! - ხარხარებდა კირილე კიდევ დიდხანს.
მეორე დღეს მხიარულ გუნებაზე მყოფნი სიძე და ცოლისძმა თავის გზას გაუდგნენ.
კირილე მაინც მეტად ხალისიანად იყო, რადგანაც ბევრ რასმე გასართობს გამოელოდა ამ მოგზაურობიდან:
მისი წარმოდგენით, ერთი დავიდარაბა უნდა ატეხილიყო უშვილო, ქვრივ დედაბრებს შორის, რაკი ყურს მოჰკრავდნენ მათი მოგზაურობის მიზანს.
გაფრთხილებაც საჭიროდ მიაჩნდა, რომ ვინმეს არ შემოეტყუებინა მათთვის შვილებამოწყვეტილი დედაბერი შვილის უყოლის მაგივრად.
ყოველივე ამან, კირილეს ცოცხალი ენით გამოთქმულმა, ბევრი აცინა პლატონიც და ბოლოს ესეც ხუმრობის გუნებაზე დააყენა.
ასე სიცილით და ხალისიანად მიემგზავრებოდნენ ორივენი, რომ უეცრად კირილემ ხელი შუბლზე შემოირტყა, შეაჩერა ცხენი და წამოიძახა:
- აუიჰ!.. - რა იყო? - შეეკითხა პლატონი შეშინებით. - რა იყო, კირილე?
- არაფერი, არაფერი! გავწიოთ ჩვენთვის!.. - რაღაც გაგახსენდა, ვაი თუ რაიმე საჭირო საქმე გქონდა?
- არაფერია, კაცო, არაფერია! წამო... დაჰკარი მაგ ცხენს!
- თუ საიდუმლო არაა, მითხარი, თუ ძმა ხარ?.. შენ არ მომიკვდე, შენ არ დაგაბრკოლო.
პლატონს იმედი მიეცა, ეგებ რაიმე მიზეზით განთავისუფლებულიყო თანამგზავრისაგან და ამით ჩუმად და დაუბრკოლებლად ეკეთებია თავისი საქმე.
- შენ არ მომიკვდე, ჩემი გულისათვის მე შენ არ შეგიშალო ხელი! - არ ეშვებოდა იგი კირილეს.
- კაცო, რა უნდა იყოს, მივალ თუ არ მივალ, შაფათაძის ქორწილს ამით არც შეემატება რამე, არც არა დააკლდება... წამო, კაცო, წამო!
- ქორწილში ხარ დაპატიჟებული? - წამო, კაცო!.. შაფათაძის ქორწილი რა სახსენებელია... ისე წამომცდა, რომ გამახსენდა!..
- როდისაა? - ამაღამ. - თუ ძმა ხარ, ჩემი გულისათვის იმ კაცს ნუ მოინდურებ...
დაპატიჟებული ჰყავხარ და არ მიხვიდე?! რატომ უნდა აწყენინო?.. მამიდაშენამდი გზას მეც კარგად გევიგნებ...
პირველად ხომ არ მივდივარ იქითკენ? თუ ძმა ხარ, კირილე, ნუ დაკარგავ მხიარულობას.
- გითხარი, რომ არაფრის გულისათვის არ დაგშორდები-თქვა და გათავებულია, შენთან უნდა ვიარო... ქორწილებს რაღას დავეძებ!
- აბა, მე უკან ვბრუნდები და ხვალ წავალ სალომესთან, - თქვა პლატონმა და ცხენი მოაბრუნა.
- შენ არ მომიკვდე... დარიკო არ მომიკვდეს... სახლში რავა გაგაბრუნებ?!
- გამოეკიდა კირილე და ჩოხის კალთაში წაავლო ხელი.
- რატომ შვრები ამ საქმეს, კირილე? გავბრუნდები და შენ სახლში დავიცდი...
ჩემი საქმე ისეთია, გინდა დღეს მივსულვარ სალომესთან, გინდა ხვალ... სულ ერთია!
მე შენ გეტყვი, არავინ მოგვასწროს და წეიყვანოს, ჩვენ რომ ქალს ვეძებთ?!
- რა იცი... შეიძლება შენსავით სხვაც ვინმე დაწრიალებდეს და თავქუდმოგლეჯილი ეძებდეს უშვილო დედაბერს!..
- სიცილით თქვა კირილემ. - ხა, ხა, ხა!.. წამოდი, კაცო! - სწორედ აღარ მოვდივარ! - გადაწყვეტით თქვა პლატონმა.
- ბიჭო! გინდა რომ დარიკომ სახლში აღარ შემიშვას?..
შენ რომ მიბრუნებულიდაგინახოს, რა დღეს დამითენებს ის ქალი, ამას აღარ კითხულობ?
- არაფერს არ ვათქმევინებ! - შენ რავა დაგისწრებს ჩემს აწიოკებაზე!
- აბა, ვიყოთ ასე გაჩერებული ამ შარაში და ის იქნება! - ცოტა არ იყოს უკმაყოფილობით წარმოთქვა პლატონმა და ცხენს აღვირი მიუშვა.
კირილე გაჩუმდა. არ იცოდა, რაღა ექნა და ჩაფიქრებული იყო მცირე ხანს.
ამ კაცის უკანგაბრუნება შიშს ჰგვრიდა დარიკოს მხრივ, თან გულით ქორწილშიაც უნდოდა წასვლა.
რა ექნა, აღარ იცოდა: ამის გამო გადამეტებულ გასაჭირში გრძნობდა თავისთავს.
მაგრამ ასეთი მდგომარეობა მხოლოდ რამდენიმე წუთს გაგრძელდა;
კირილეს გამჭრიახმა გონებამ უცბად იპოვა მხსნელი გზა.
- პლატონ, რადგანაც ასეა ჩვენი საქმე, რომ შენ მამიდაჩემთან აღარ მიდიხარ და ვერც მე გაგიშვებ უკან სახლში, ერთ რამეს გეტყვი!
და თუ ძმა ხარ, უარს ნუ მეტყვი! - ჰო!
- არც ერთს გული აღარ დაგვწყდება... - თქვი, კაცო!
- მოდი ორივე ამაღამ შაფათაძისას მივიდეთ!
- შაფათაძისას?! - გაიკვირვა პლატონმა.
- ჰო! და ამაღამ იქ ვიქნებით, ხვალ კი წავალთ სალომესთან.
- რას ამბობ, კირილე!.. გადირია ჩემი მტერი! კაცს არ ვიცნობ, არ მიცნობს...
ქორწილში მივიდე უცნობი კაცი?! - რა გიჭირს?..
- ტყვილი არაა ახლა მაგ?! - და პლატონმა ისევ მიაბრუნა ცხენი და წკეპლა დაჰკრა, მაგრამ კირილემ უცბად უტაცა ხელი აღვირში და გააჩერა ცხენი.
- პლატონ, თუ ჩემი სიყვარული გაქვს... თუ ჩემი ძმობისა რამე გწამს, ახლა გევიგებ ამას...
გაფიცებ შენს ცოლ-შვილს, შაფათაძისას უნდა წამოხვიდე!..
- გასაკვირველი საქმეა, შენ ნუ მომიკვდები!.. რას იტყვის ის ადამიანი, ამისთანა დღეს უცხო კაცი კარზე მივადგე? - გაჯავრებით წარმოთქვა პლატონმა.
- რას იფიქრებს, ჰმ?!
- იტყვის, რომ კაი კაცი ყოფილაო, - სიცილით დაატანა კირილემ. - სხვას რას იტყვის?!
შაფათაძის წვევას მივიღებ, მივალ, თან კარგ, პატიოსან აზნოუშვილს, მასზედ გამოჩენილს, მივუყვან და იმას მიწყენს?! რავა გეკადრება!..
ეწყინება კი არა, თავზე შემოგევლება! შე კაცო, შენთან რომ მოვიდე, უცხო კაცი მომყვეს, ჩემი კეთილი, საწყენად დაგირჩება?..
ა, მითხარი, თუ ძმა ხარ?.. კარში გამომაგდებ? ა? - იმე!
- ჰოდა ეგ არის!.. მერე მე მასპინძელს ვეტყვი, მიზეზს გავაგებინებ - საქმე გვაქვს,უსათუოდ ხვალ ადრიანად წამავალი ვარ-თქვა,
ძალიან საჭირო საქმეზე-თქვა და ასე, ისე... ერთი სიტყვით, ჩემებურად...
შენი პატივისცემაც მინდოდა-თქვა და ამასთან დაშორებაც არ შემეძლო-თქვა და ამისთანები...
ნახავ აგერ, როგორი მადლობელი  დაგირჩეს!..
რა განაღვლებს, კაცო, მასპინძლის მეტს ხომ არავის ეცოდინება, დაპატიჟებული ხარ თუ არა, მასპინძელთან კი, გეუბნები, მე ვიცი!..
საშველი აღარ მისცა კირილემ და პლატონი იძულებული გახდა დათანხმებოდა შაფათაძისას წასვლაზე.
სურვილასრულებული კირილე ძალიან ქეიფს და დროსგატარებას ჰპირდებოდა ქორწილში,
სადაც, მისი სიტყვით, დიდძალ საზოგადოებას ექნებოდა თავი მოყრილი თავმომწონე მასპინძლისაგან.
- ტანისამოსიც რომ არ მაცვია... ასე რავა ივარგებს?
- თავის გაქნევით თქვა პლატონმა, რომელსაც ძალიან უძნელდებოდა უცნობ კაცისას ამნაირ დროს დაუპატიჟებლად მისვლა. - აღარ ვიცი, ღმერთმანი... ვინ რას არ იტყვის!
- ერთი შენც კიდევ! - მიაძახა კირილემ, - მე რა, შენზე უკეთ მაცვია, თუ!.. ნეტავი ნახევარი იქ მყოფი ჩვენსავით იქნებოდეს გამოწყობილი! რას ამბობ?!
ახლა ყოველივე ამნაირი ლაპარაკი სრულიად ამაო იყო, რადგანაც გზა შაფათაძისკენ ეჭირათ.
მგზავრებს ნელ-ნელა მიჰყავდათ ცხენები, რომ მაინცდამაინც ადრე არ მისულიყვნენ, სხვა სტუმრისათვის არ მიესწროთ.
საღამოვდებოდა, როცა შაფათაძის ეზოში ჩავიდნენ. აქ უკვე ბლომად მოეყარათ თავი დაპატიჟებულთ.
აივანზე ქალები დამსხდარიყვნენ. მოსამსახურენი იქით-აქეთ დარბოდნენ წესრიგის გამგებელთა ძახილზე.
ეზოში სტუმრები მიდი-მოდიოდნენ. ისმოდა მხიარული სიცილი, ხითხითი.
ღობეს დაყოლება ცხენები იყვნენ მიბმულნი სარებზე. კირილემაც და პლატონმაც აქვე მიაბეს ცხენები.
კირილე იმწამსვე ნაცნობებში გაერია, აქეთ-იქით გავარდ-გამოვარდა, ყველას დაენახვა, ყველა ნახა;
მოძებნა ხანში შესული მასპინძელი, მიულოცა ქალიშვილის გაბედნიერება და იქვე მოუყვა პლატონის შესახებაც.
მოხუცებული ძალიან კმაყოფილი დარჩა, მადლობაც უთხრა კირილეს, თან რომ აწვია ისეთი ოჯახიშვილი, როგორიც მისი ცოლისძმა იყო;  პლატონს კი - კადრებისათვის.
თხოვა და იმედი გამოსთქვა, რომ მოლხენით დაამშვენებდნენ მის ოჯახს ამ ბედნიერ დღეს.
ამნაირმა მიღებამ დაავიწყებინა პლატონს თავისი უხერხული მდგომარეობა.
ცოტა ხნის შემდეგ იგი შეუერთდა საზოგადო აფუცფუცებულებას, თავისუფლად გრძნობდა თავს და მზად იყო მოსალხენად.
შორიდან მოისმა ზურნის ხმა. ხალხი შეინძრა. ზურნის ხმა თანდათან ახლოვდებოდა.
გახშირდა სროლა დამბაჩებისა და რევოლვერებისა.
აივანი სულ ერთიანად მოიფინა ქალებით; მთლად მიდამო თითქოს გაცოცხლდა.
ამოძრავდა; ზურნის ხმა თანდათან უფრო მკაფიოდ მოდიოდა;
ისმოდა მომყოლთა ძახილი: ”ჰაი”, ”ჰაი!” და რამდენიმე ხნის შემდეგ ჩიტივით შემოფრინდა იარაღში ჩამჯდარი,
თავზე უკან მოქცეული კოხტა ქუდით ყმაწვილი, რომელმაც დაძახებასთან: ”მეფე მოდის!.. მახარობელი ვარ!”-ო, ერთიორჯელ ჩამოუარა თავისი აქაფებული ცხენით აივანს,
შემდეგ ქორივით ეძგერა კიბეზე თასით მდგარ ყმაწვილს, სწვდა თასში და წართმეული თასით გავარდა ისევ ეზოდან მოახლოებულ მაყრიონთან შესაერთებლად. ეს იყომახარობელი.
- ბრავო, ბრავო! - ჰყვიროდა მისი სიმარდით აღტაცებული ხალხი და ამ ხმაურობას შეუერთდა მოსულთა ჟრიამული,
თოფების ხათქა-ხუთქი, ცხენების თქარა-თქური და მათრახების ტყლაშუნი მათდა შესახურებლად.
სიძე მოვიდა თავისი მაყრიონით.
პლატონს სრულიად გადაავიწყდა თავისი საძებარი უშვილო და ორნაქმარები სადედინაცვლო, მამა ბეკინაც, ყოველივე დარდები და გაშლილი გულით ამ საზოგადო ხალისიანობას მისცა თავი.
ახლა მოწყურებული კაცივით უნდოდა მხოლოდ გული ეჯერა და დღევანდელ გასართობს დასწაფებოდა.
სხვებთან ერთად იგი ცხენით წაჰყვა დედოფალს ეკლესიამდის და იქიდან ყურთწამღები მაყრულით გამოჰყვა ახლად ჯვარდაწერილებს.
გრძელ ფანჩატურში მთელი ღამე მისი სიმღერა არ შეწყვეტილა.
მოხუცებულმა შაფათაძემ განსაკუთრებული მადლობაც უძღვნა პლატონს მოლხენისათვის.
საზოგადოება დიდ მხიარულებაში იყო, ცეკვა-თამაშს ბოლო არ უჩანდა, თუმცა ქალები თითქმის სულ ერთიანად წავიდ-წამოვიდნენ მოსასვენებლად.
გათენებას აღარაფერი აკლდა, ღვინის სმაში შეჯიბრებული ყმაწვილკაცობა კი ჯერ ადგომას არც კი აპირებდა.
ზურნის მოღლილი, მისუსტებული ხმა ისევ ეფინებოდა აქაურობას ამ ღამეში, სხვადასხვა სიმღერებთან შენაცვლებით.
თუმცა ძალზე მთვრალი იყო პლატონი, მაგრამ თვალი მაინც ეჭირა კირილესაკენ, რომელიც დაჩემებით სცლიდა ყანწს ყანწზე.
ცოტა ხნის წინათ იმ კუთხეში, სადაც კირილე იჯდა, რაღაც ლაპარაკი ატყდა, მაგრამ ისევ მალე მოსპეს.
კირილე ისეთნაირად გამოიყურებოდა და ცმაცურობდა, თითქოს რაღაც სამიზეზოს ეძებდა, რომ ჩხუბი აეტეხა, ჩვეულებისამებრ.
პლატონმა შეატყო ეს, და რამდენადაც მოეხერხებოდა, მისკენ ახლოს მიიწია.
- ძალიან შემცდარი ხართ! - წამოვარდა კირილე და ნამალევად გადადგმული ვეებერთელა ღვინის სტაქანი წინ დაუდგა იმ ყმაწვილს, რომელმაც მოპარვა მოინდომა ღვინისა.
- ძალიან შემცდარი ხართ! - მე დავლიე და გადავედი... შემცდარი თქვენ ბრძანდებით! - მიუგო ყმაწვილმა.
- ეგ გაკლიათ და ახლავე უნდა გამოცალოთ! - გულმოსულობით მიაძახა კირილემ. - ხელმეორედ რაზე დავლევ!..
- დალიე!.. მე მითქვამს თქვენთვის... - მოითმინეთ, მოითმინეთ, ყმაწვილებო! - მიაძახეს აქეთ-იქიდან.
ატყდა ყაყანი. ვინ კირილეს მხარეს იჭერდა, ვინ - ყმაწვილისას.
- დალიე ახლავე! - ისევ მიაყვირა კირილემ. - მაცალეთ ერთი, თუ შეიძლება... ამას რავა ვაპატიებ მაგ სტაქანს!
მერე ტრაბახობით ყურები მაგან უნდა გამომიჭედოს?!
- შენთან რა ტრაბახობა მჭირია... რა კაცი ხარ იმისთანა! - მიაძახა თავის მხრივ ყმაწვილმა.
- რაც კაცი ვარ, ახლავე გაჩვენებ, მაგ გამოცალე თუ არა! - დაუბღვირა კირილემ.
- კირილე, კირილე! - ამშვიდებდნენ აქედან.
- კოსტა, კოსტა! - აწყნარებდნენ მეორე მხრიდან ყმაწვილს.
- რა კაცია... რა კაცია! ერთი შეგვახედვინოს მაინც! - იყვირა კოსტამ.
- უი, შენ ცინდალო, ცინდალო! - მიაძახა კირილემ, დაავლო სტაქანს ხელი და, რაც შიგ ღვინო იყო, სულ ერთიანად ცხვირ-პირში შეასხა ყმაწვილს.
ერთის თვალის დახამხამებაზე ვეფხვივით სუფრაზე ახტა კოსტას ძმა.
მის ხელში გაიპრიალა სატევარმა კირილეს დასარტყმელად და უსათუოდ იქვე გაათავებდა კიდეც,
რომ ამნაირ ჩხუბ-კინკლაობაში გამოქნილ ყმაწვილებს უცბად ხელიდან არ გამოეგლიჯათ მოელვარე იარაღი.
შეიქნა ერთი ყვირილი, არევ-დარევა. ახლა ხელდახელ ეცნენ ერთმანეთს; გახურდა მუშტების მოქნევა.
გამზავებლები დიდ მეცადინეობაში იყვნენ; ჰყვიროდნენ, აცილებდნენ მაჩხუბართ ერთმანეთს, მაგრამ ვერას ხდებოდნენ.
მზე კარგად ამოსული იყო, პლატონს რომ გამოეღვიძა მეორე დღეს. მიიხედ-მოიხედა, ამ ოთახში მასთან მხოლოდ კირილე იწვა ტახტის მეორე ბოლოში - სხვა არავინ იყო.
გამოღვიძებისთანავე გაახსენდა წუხანდელი ამბავი და გული უსიამოვნოდ მოეკუმშა.
უცბად წამოდგა საწოლიდან, გადაიცვა ახალუხი, მივიდა ფანჯარასთან და ეზოში გადაიხედა.
იქაურობას არავითარი მიმსგავსება არ ჰქონდა წუხანდელი მასპინძლის ეზო-სახლ-კარობისა.
ჯერ აზრად ვერ მოვიდა, რას ნიშნავდა ეგ, მერე კი მიხვდა, რომ უსათუოდ მეზობლისას გადაგვიყვანეს გაზავების შემდეგო.
ბუნდოვნად ახსოვდა, რომ ის და კირილე ცხენებზე შესხეს და სადღაც გამოაქანეს ახალ გათენებულზე;
ახსოვდა, რომ ჩხუბი მოუხდათ, მაგრამ დაწვრილებით არაფერი აგონდებოდა, - იმდენად მთვრალი იყო იმ დროს.
ახლა კი გული მოსდიოდა, ბრაზი ერეოდა, რომ ამ გადარეულ კაცს დაუჯერა, მის სიტყვას აჰყვა და ამნაირი სამარცხვინო ამბავი შეემთხვა.
რა იყო ამ უცნობ ოჯახში დაუპატიჟებლად ქორწილში მისვლა, ჩხუბი, აყალმაყალი!..
მათი ასე გამოგდება ეზოს გადმოღმა! აბა, ამ სრულიად უცნობ სახლში, ნაჩხუბართ, ნაცემ-ნატყეპთ რა უნდოდათ?!
- მე ოხრიშვილს, რა მრჯიდა ქორწილში სასიარულოდ?.. რა მექორწილებოდა?!
საქმე არ მქონდა მე უპატრონოს, თუ?! ჰმ! თავი რაზე შევირცხვინე?..
სალაპარაკოდ რავა მივეცი ჩემი თავი ამ სულელთან იმდენ ხალხს!.. რავა არ უნდა მომკლას ჩემმა პატრონმა?
რავა არ უნდა მომკლას? რავა ვარ შესაბრალებელი!..
რაზე ვიმდურები ჩემისთანა ოხერი მამის შეუბრალებლობისათვის?!
- და ჯავრშემოწოლილი პლატონი ხან დაჯდებოდა, ხან მოუსვენრად დადიოდა ოთახში;
მერე, თითქოს რაღაც გაახსენდაო, ჩაიცვა წუღები, შეიკრა ახალუხი და ჩოხას დაავლო ხელი.
გაშალა - უყურა, უყურა და გულმოსულმა დააბერტყა იატაკზე. ჩოხა სამ-ოთხ ადგილას იყო გახეული.
- შენ კი გაუქრი შენს პატრონს! - წამოიძახა და კირილეს გადახედა.ამ წამოძახებამ კირილე გამოაღვიძა.
- ადექი, პლატონ? - კირილე ცქვიტად წამოჯდა საწოლში. პლატონმა ხმა არ გასცა.
- ძალიან არ ვსდევით იმ ცინდალას, კოსტაა თუ პროსტა! ხა, ხა, ხა!
შენ ნუ მომიკვდები, ეყოფა ერთ ხანზე... კაი ხანია, მისი ჯინი მჭირდა და კიდევაც ევისრულე სურვილი, ვიჯერე გული მისი ტყეპით...
ძალიან მარჯვეთ არ ვიყავით?.. შენ, შენ? აი და პლატონ!.. მტერს მოხვდა შენი მუშტი.
ერთი მეც მომხვდა შეცდომით... აქამდისინ არ ვიცოდი, თუ მაგისთანა მწარე ხელის პატრონი იყავი...
იცოცხლე, იმათ დღეს გვერდები აყვებოდათ... ხა, ხა, ხა!
- ისე ხალისიანად ამბობდა ამას და თან იცინოდა კირილე, რომ უამისოდაც გაჯავრებულ პლატონს ამით მხოლოდ ჯავრი ემატებოდა უფრო.
მან ვეღარ მოითმინა სიძის ასეთი უდარდელობა და სიტყვა გააწყვეტინა.
- ახირებულია, ღმერთს ვფიცავარ... შენ რა სიკეთე დაგაყარეს?.. დაიხედე, შენს თავზე, წარბი გაქვს გაჩეხილი!..
- ძალიანაა? - ისე იკითხა კირილემ, ვითომც აქ არაფერიაო.
- გეყოფა. - არაფერია... ამასაც ვაზღვევინებ, სადაც იქნება... თუ დღესვე არა!..
- შენ, ჩემო ბატონო, როგორც გნებავდეს ისე ქენი, და ერთი ეს ჩოხა გამიკერვინებიე ვისმე და ჩემს გზას დავადგები...
- რავა, ჩოხა შემოგახიეს?.. უყურე იმ ლაწირაკებს!.. სხვა რა შეუძლიათ, დედაკაცებივით იმწამსვე ჩოხაში უნდა გეცენ და ტანისამოსი უნდა შემოგაფხრიწონ...
აი მაგათ კი დავასხი თავსლაფი!..
- ბატონო, ერთი შენ ეს სიკეთე მიქენი და რამერიგად გევეტიო...
- ახლავე, ახლავე! გვარიანათაც გვძინებია! ეჰე, რამდენზე წამოსულა მზე!
კირილე წამოდგა და აჩქარებით ჩაცმა დაიწყო.
- ამ ოხრიშვილებს მარტო ჩოხების ხევა შესძლებიათ! - წამოიძახა მან, ჩოხას რომ ხელი მოჰკიდა.
- სულ ერთიანად არ მოუთხლეშიათ კალთა!.. აი, თქვენ კი რა გითხრათ! თქვენ კი რა გითხრათ!..
დაავლო ხელი ორსავე ჩოხას, გააღო აივანზე კარი, გაჰყო თავი და დაიძახა:
- ცაციეი, ცაციეი! - და როცა ამ დაძახილზე აივანზე გამოირბინა ფეხშიშველა პატარა გოგომ, კირილემ გაუწვდინა ჩოხები და უთხრა:
- ბიძიკო, თუ შეიძლება, ეს ჩოხები, რავარც იქნება, ისე გამილამბე... რავარც იქნება...
ღამეში ღობეს გამოვედევით და ასეთი უბედურება მოგვივიდა.  აბა ჰე, შენს გაზრდას!..
გოგომ გამოართვა ჩოხები და ფეხების ბრაგუნით გადირბინა აივანი.
კირილემ მიხურა კარი. პლატონი წარბებშეკრული აქეთ-იქით დადიოდა.
კირილე ატყობდა, რომ ამრეზილი იყო და ხმას აღარ იღებდა.
მაგრამ ცოტა ხნის შემდეგ ასე მუნჯად ყოფნა ვეღარ შეიძლო კირილემ და წამოიძახა:
- ახალ ჩოხებს გვიკერავენ, თუ რა დეემართათ ამ ოჯახდაქცეულებს!.. აწისადილათაც დაჯდებიან და არ დაგვაგვიანდეს...
ეს ნამეტანი იყო პლატონისათვის; იგი მიუბრუნდა და გაკვირვებით გადახედა კირილეს.
- ღმერთმანი, კაი ძალი დღეა გასული. დროით ჯობია მაინც მისვლა...
- სად, ყმაწვილო? - როგორ თუ სად?.. სადაც წუხელ ვიყავით!
- მართლა ამბობ მაგას, თუ ხუმრობ? - მართლა ვამბობ... რა ხუმრობა უნდა?! აბა, არ მივიდეთ?.. რა მიზეზია?
- შენ, ჩემო ძმაო, რავარც გნებავდეს, ისე იარე, და მე კი შენი მგზავრი აღარ გახლავარ!..
- რა იქნა, შე კაცო?.. რა მოხდა ამისთანა? გინახავს, რომ ქორწილი იქნება თუ დღეობა, რამე ლაპარაკი არ მოხდეს?..
რა ვუყოთ მერე?.. მარტო ჩვენს თავზე მომხდარა, რაც წუხელ საქმე მოგვიხდა, თუ როგორაა?!
ან რა იყო ასეთი რამე?.. სხვას არავის შეხვდომია თუ?
- შენ, ბატონო, რავარც გნებავდეს და მე კი დრო არ მაქვს...
- დრო არ გაქვს, თვარა გეიქცევიან შენი დედაბრები სადმე!
- გეიქცევიან თუ გაჩერდებიან, ეგ სულ ერთია, მე დროზე უნდა დავბრუნდე სახლში. ასე უთავბოლოდ ყანყალი არ შემიძლია!..
- შე კაცო, ერთი დღე რა უნდა იყოს! მე თვეობით ვრჩები ხოლმე სახლის გარეთ,
მაგრამ რომ მივბრუნებულვარ სახლში, ყოველთვის ყორიფელი ისე დამხვთომია, როგორც დამიტოვებია! - კაცია და გუნება!..
ამ ლაპარაკში გოგომ გაკერილი ჩოხებიც შემოუტანა, მერე მოართვა პირსაბანი წყალი ორსავეს, სიძე-ცოლისძმას, და მალე ორივე ჩაცმულ-დახურულნი წასასვლელად მზად იყვნენ.
კირილე ბევრს ეხვეწა შაფათაძისას მიბრუნებულიყვნენ ისევ, მაგრამ პლატონი ვერას გზით ვერ დაიყოლია;
ის კი არა, პირდაპირ უთხრა სიძეს, რომ მათი ერთად მგზავრობა, როგორც ეტყობაო, შემდეგში აღარ უნდა იქმნეს საქმისათვის სახეირო.
ამის გაგონებამ კირილე ძალიან დააფთხო; შიშს მიეცა, პლატონი არ გაჯიუტებულიყო და უკან არ გაბრუნებულიყო მისდა თავიდან მოსაცილებლად.
სწორედ ამის შიშით კირილემ გადათქვა შაფათაძისას მიბრუნება,
მზად იყო ყურმოჭრილ ყმად გახდომოდა ყველაფერში პლატონს და კიდევაც მოუხშირა ისეთ ლაპარაკს, რომელიც მათი მგზავრობის საგანს შეეხებოდა.
- პლატონ, სატირალში არ მივიდეთ?.. რომ გითხარი - დღესაა ის ტირილი, - მიმართა მან პლატონს.
- ჩემი სატირალიც მეყოფა, სხვისაში არ გავერიო, ჩემო ძმაო! - მიუგო პლატონმა და გავიდა აივანზე. კირილეც თან გაჰყვა.
ეზოში ბიჭი დაინახა, მიიხმო, ცხენები მოითხოვა,მადლობა დააბარა მასპინძელთან, რომელიც უკვე შაფათაძისას წასულიყო დილიდან, და ორივენი შესხდნენ ცხენებზე.
ხმაგაკმენდილი კირილე გვერდით მისდევდა პლატონს.
კირილეს გაუგებრობა ჰკლავდა იმის შესახებ, თუ რას ფიქრობდა მისი გაბუტული ცოლისძმა, - აპირობდა ახლა წასვლას მამიდა სალომესთან, თუ სახლში ბრუნდებოდა?
საჭირო იყო ამ გულმოსული კაცის გახალისება, თორემ ამნაირ გუნებაზე მყოფი უსათუოდ სახლისკენ გაემართებოდა.
დიდხანს ემზადა ამისათვის კირილე და ბოლოს მიმართა ცოლისძმას ღიმილით:
- პლატონ!.. კაია, შე კაცო!.. დეივიწყე თუ გიყვარდე, რაც ჩემით შეგემთხვა... მიჯავრდები კიდევ?
- სულაც არა, - ცივად მიუგო პლატონმა.
- რავა არა!.. ვერ გატყობ თუ?.. შე კაცო, პეტრე მოციქულმა სამჯერ იუარა ქრისტეს მოწაფეობა, მაგრამ ამისათვის სამიდღემჩიოდ არ დასჯილა,
ისევ საყვარელ მოწაფედ დარჩა და შენ ჩემით ერთი უსიამოვნება შეგემთხვა - ამას ვეღარ დამივიწყებ?!  კაია, თუ გიყვარდე!
პლატონს უნებლიეთ გაეღიმა ამ სიტყვებზე.
კირილეს იამა და ისეთნაირად დაუტრიალდა, რომ ცოტა ხნის შემდეგ მართლა ყველაფერი გადაავიწყა პლატონს.
აქამდე გულამღვრეული კირილე გაახალისიანა ამ გარემოებამ, წაათამამა და სიტყვა შეაპარა მამიდამისის შესახებ:
- კიდევ კარგ დროს მივალთ! - თქვა მან.
- სად? - იკითხა პლატონმა. - მამიდაჩემთან.
- ასე შემოფხრეწილი ჩოხით მივიდე სალომესთან?..
- შემოფხრეწილი კი არა!.. სულაც არაფერი არ ეტყობა მაგ შენს ჩოხას... ახალივითაა, თავი ნუ მომიკვდება!..
გადასახვევი ახლოს იყო და ახლა კირილე უფრო თავგამოდებით დაფაცურდა, რომ ცოლისძმა სახლისაკენ არ გაეშვა,
რას არ მოჰყვა, რას არ მასხრობდა, რარიგად არ ცდილობდა მის უფრო გამხიარულებას,
რას არ იგონებდა, რომ გაეცინებინა და ამასობაში თავის სიტყვაზე დაეყოლებინა.
აგერ გადასახვევთანაც მივიდნენ, საიდანაც მარჯვნივ უნდა გაეხვიათ, თუ კირილეს მამიდასთან იყვნენ წამსვლელნი.
კირილემ მასხრობას უფრო უმატა. პლატონი კარგად ხედავდა, რა ცეცხლშიაც იწვოდა მისი სიძე.
- პლატონ... ბიჭო, გაიხსენე პეტრე მოციქული... რა ეპატივა მას და ვისგან?!
მეც მეპატივოს, ბიჭო, შენგან, რა დიდი საქმე იქნება, ერთი მეპატივოს!..
ნუ გადამკიდებ დარიკოს თუ რაიმე სიბრალული გაქვს ჩემი, ნუ გაახელებ შენს დას ჩემზე და რა გინდა ჩემგან!
თუ დარიკო გამიგულისდა, უნდა დავჯდე სახლში და ხომ შემეხუთა სული დაგული!.. მიხედე, კაცო, ღმერთს!..
ბიჭო, ერთხელ შეგცოდე, მეტი ხომ არა!.. ბიჭო, პეტრე მოციქულის ამბავი გეიხსენე, შე უღვთო, შე უღვთო!..
წამოდი აქეთ... მარჯვნით მიდის ჩვენი გზა, მარჯვნით, ღმერთი გამარჯვებას მოგცემს!..
- და კირილემ გადაუხვია მამიდამისისკენ მიმავალ გზაზე.
პლატონი სიცილს ვეღარ იკავებდა, გაცხარებით მოლაპარაკე კირილეს რომ უყურებდა.
ერთ ხანს ცხენი შეაჩერა და მერე, როცა კირილემ აღვირში მოჰკიდა ხელი და მარჯვნივ გადაახვევინა, გულიანად გადიხარხარა და გაჰყვა სიძეს.
- ძალიან არ დოუშინებიხარ დარიკოს, კირილე?! ხა, ხა, ხა!
- ნუ შეგეშინდება შენ!.. ის რომ არ მყავდეს, ჩემო ძმაო, ჩემს ეზოში ძაღლს ვერ ნახავდი გამვლელს!..
ვუფრთხილდები, არ გავაჯავრო მაინც ჩემზე - სხვა რაღა სიკეთე აყრია ჩემგან?!
რამდენადაც შემიძლია, ამას ვცდილობ, თუმცა ხშირად ესეც მავიწყდება, ჩემდა საუბედუროდ...
ერთობ სულგრძელი ადამიანია, ძმობას გეფიცები!.. ღვთისნიერი ადამიანია, რომ იტყვიან...
და შენც შეგატყობს კაცი, რომ მისი ნათესავი უნდა იყვე... შეგატყობს! - სიცილით დაატანა კირილემ.
- თუმცა მშვენიერი სადილი კი დამაკარგვიე და შენც დაჰკარგე... იმ ოხერ შაფათაძეს ძალიან მასპინძლობა ექნება დღეს...
ძალიან მომზადებული იყო!.. გლახა გუნებაზე იყავი, თვარა არაფერი არ გვიჭირდა, რომ მივბრუნებულიყავით...
ერთი იმათაც თვალებს დოვუბრიალებდი... ცნობას მივცემდი!.. ახლა კი ასე მშიერ მუცელზედ კარგა ხანს მოგვიხდება თრევა, სანამ მამიდაჩემამდი მივაწევდეთ!
- ისევ შაფათაძე გაგახსენდა? - გაიცინა პლატონმა. - მე რომ შენ ვიყო, ხმასაც აღარ ამოვიღებდი...
შენც საკმაოთ გერგო, ჩემო კირილე, მუშტები, შენ ნუ მომიკვდები!..
- ჩემგანაც არ დაჰკლებიათ, ნუ გეშინია... კიდევ უფრო მივართმევდი, რომ ხელიდან არ გამოეგლიჯათ!..
- კირილემ კიდევ დიდხანს ილაპარაკა თავის ყოჩაღობაზე,
ბევრი იტრაბახა თავის სიმარჯვეზე და მთელი გზა იმის ამბებში იყო, თუ სად რა ჩხუბი შეხვდომია, ვისთან რითი გათავებულა და რა ვაჟკაცობა გამოუჩენია.
მაგრამ ამ ლაპარაკშიაც ხშირად აგონდებოდა დაკარგული, მიტოვებული ლხინი და ეს გახსენება უფრო უცხოველებდა შიმშილის გრძნობას
და, ამით აწრიალებული, თავს მით ინუგეშებდა კიდევ, რომ გზაში დუქანი ეგულებოდა,
სადაც შეეძლო წინა ღამეს სმით ამომწვარი ყელი დაელბო და ცარიელი მუცელიც ორიოდე ლუკმა პურით დაეკმაყოფილებინა.
მზე კარგა გადახრილი იყო, ჩვენი მგზავრები რომ იმ ჯიმშერ სალობერიძის სახლს მიუახლოვდნენ, რომელსაც ჰყავდა კირილეს მამიდა სალომე.
სალობერიძე ერთი იმ აზნაურთაგანი იყო, რომელთაც რაღაც მანქანებით დღეს კიდევ შერჩენიათ იმდენი მამული,
რომ შეუძლიათ რიგიანად იცხოვრონ და გაუჭირვებლად გაუძღვნენ თავიანთ ოჯახს.
მოხუცებული ჯიმშერი სწორედ გონიერი კაცი იყო, შეგნებული; და ეგ იყო მიზეზი, რომ მის ოჯახში ყოველივე თავთავის რიგზე იყო; უსაქმურს აქ ვერ ნახავდით.
რაც გაეწყობოდა, შვილებისათვისაც სწავლა არ დაუკლია.
ცოცხალი გონების პატრონს ჯიმშერს საინტერესოდ ჰქონდა ყოველივესაზოგადო საქმე და მის ახლოს ყოველთვის გესმოდათ ამნაირ საქმეზე სჯა-ბაასი.
თვით კარგი მოლაპარაკე, მასთან სხვასაც ენა ამოედგმებოდა ხოლმე და ლაპარაკის ხალისი ემატებოდა.
შეძლებით ღონიერს, პურადს, სტუმართმოყვარე სალობერიძეს თითქმის ყოველდღე სტუმარი ჰყავდა სახლში:
ვინ მოსალაპარაკებლად მოდიოდა, ვინ რჩევის საკითხავად, ვინ შემწეობის სათხოვნელად, ვინ ისე ტყუილად, სანახავად, რომ მეგობრული კავშირი არ შეეწყვიტა ამ კაცთან.
მეტადრე ყმაწვილკაცობას უყვარდა სალობერიძისას თავის მოყრა;
აქ მათ ხვდებოდათ მიმღები მასპინძელი, რომელმაც მათი აყოლა იცოდა,
რომელთანაც ისინი თავისუფლად მასხარაობდნენ, ოხუნჯობდნენ, ენამახვილობდნენ და სიამოვნებით ატარებდნენ დროს ამ ენამახვილიან და ხალისიან მოხუცებულთან.
დღესაც თავი მოეყარათ აქ ყმაწვილებს და მოლხენილი სადილის შემდეგ ფართო აივანზე გამოფენილთ, ერთი სიცილი, ხარხარი და ყაყანი ჰქონდათ.
ზალაში ისევ აულაგებელი იყო სუფრა, რადგანაც სადილიც ის იყო გათავდა.
ეზოში შემოსულ კირილეს ამათგან დანახვა და მიძახება: “კირილე! კირილე!”-ო, ერთი იყო.
კირილეს ძლიერ ესიამოვნა ამ შეკრებილების დანახვა, ერთი დაჰკივლა უცნაურად, გადაჰკრა ცხენს მათრახი და შურდულივით გაქანებული ცხენი,
რომელმაც ერთის თვალის დახამხამებაში გადირბინა ფართო ეზო, კიბეზე შეაგდო.
- ჰაი, ჰაი! - თან დასჭექა კირილემ.
- მაგ შეჩვენებული უსათუოდ გალეშილია! მარცხი არ მოუვიდეს! - წამოიძახა ჯიმშერმა და სხვებთან ერთად კიბისკენ გამოიქცა.
კიბეზე შემოგდებულმა ცხენმა ფეხი ვეღარ მოიმაგრა და წაფორთხილებული დაეცა გვერდზე.
დაეცა კირილეც, მაგრამ ისევ მარდად წამოვარდა და ახლა აქელებული იდგა ყმაწვილებით გარშემორტყმული.
- რავა იქნება, ყმაწვილო, ასეთი გაუფრთხილებლობა?! - მიმართა ჯიმშერმა კირილეს.
- ბიძიას ვახლავართ!.. უკაცრავად, შენი ჭირიმე! - და კირილე ბიძამისს მიესალმა.
აივანზე ავიდა პლატონიც და ჯიმშერისადმი მისალმების შემდეგ სხვებსაც მიესალმა.
კირილემ შეიხედა ზალაში და, სუფრას რომ თვალი მოჰკრა, წამოიძახა:
- ამიტომაა სასიამოვნო აქ მოსვლა! იფ!.. შენი ჭირიმე, შენი, ჩემო ბიძია!
- და იგი მივიდა მაგიდასთან, დაავლო ჯერ ერთ ბოთლს ხელი, მერე მეორეს, მესამეს და ცარიელები რომ შერჩა, ლანგარით ჩაის ჩამომრიგებელ ჯიმშერის ქალიშვილს მიაძახა:
- მაგ ჩაის რომ დააცუნცულებ, მაგის მაგიერად, შე ქალო, ერთი ბოთლი ღვინო
შემოიტანო ის სჯობია, ჩემო ვერიჩკა!
- ჯერ ეს მიირთვი და მერე ღვინოსაც მოგართმევ! - მიუგო ვერიჩკამ.
- თუ ჩემი სიყვარული გაქვს, ჩემო ვერიჩკა, ერთი ბოთლი ახლავე შემომირბენინე!- კი, ბატონო! - უპასუხა ვერიჩკამ და სხვებს მიაწოდა ჩაი.
კირილე მთვრალი იყო და პლატონი თვალს არ აშორებდა მას.
გზაზე, დუქანში, პლატონის საუბედუროდ, მათ შეხვდნენ კირილეს ვიღაც ნაცნობი ყმაწვილები და ძლივსძლივობით დააშორა მათ თავისი სიძე მისგან დატანჯულმა პლატონმა.
ახლა ისე ამოიჟინა კირილემ ბოთლების დანახვაზე ღვინო, რომ მისი გადათქმევინება ყოვლად შეუძლებელი იყო.
რა ხერხი არ იხმარეს, რომ როგორმე ზალიდან გამოეტყუებინათ აივანზე; ჰპირდებოდნენ, აი, აგერ მოგიტანთ ღვინოსაო, აი აგერო.
მაგრამ ბოლოს კირილემაც შეატყო, რომ თხოვნას არავინ უსრულებს და აპილპილდა, გული მოუვიდა, გაწყრა.
- რა იქნა, კირილე... ასეთი ყველას შეწუხება გაგონილა? დაწყნარდი, ყმაწვილო! - მივიდა მასთან პლატონი. - ნუ შეაწუხე ყველა!
კირილემ ერთი თვალით გადაჰხედა და მიაძახა:
- ვის ყველას ვაწუხებ, ბიჭო, ვის ყველას?.. თუ, ყველათ შენი თავი მიგაჩნია?..
რა მოხდა, თუ იცი? დედინაცვალს ერთს კი არა ათს გიშოვი!..
ბიძია, თუ შენ გაწუხებ, ბოდიში მომიხდია და ამას რა აწუხებს, კითხე, თუ გიყვარდე!..
- დაწყნარდი, ყმაწვილო! - შეუტია შეშინებულმა პლატონმა, რომ კირილეს არ წამოსცდენოდა მეტი.
- ძალიან არ წუხს?! ერთ უშვილო დედაბერს დეეძებს სადედინაცვლოდ და მითხარით, ჩემგან რა შეწუხება მიჰყენებია...
დავდევ უკან მეძებარივით!.. ეგებ, ბიძია, გეგულებოდეს სადმე უშვილო დედაბერი და ამ ყმაწვილს ეგებ გული დოუშოშმინო!..
პლატონი გაშრა, სირცხვილისაგან ცოცხლებში აღარ ერია.
მზად იყო იქვე გაეგორებინა ეს გალეშილი კაცი, რომელსაც აღარც კი ესმოდა არაფერი ამ ქვეყნისა,
რომელიც სრულს გონებაზე აღარ იყო და რომლისგანაც ამდენი ვაივაგლახი გადახდა სულ მცირე ხანში.
მაგრამ შეიკავა თავი, რაღაც წაიბუტბუტა, აივანზე გავიდა და რიკულს მიეყრდნო გაწიწმატებული.
კირილე კი თავისას არ იშლიდა.
- კოსტა! - მიაძახა მან ზალაში შემოსულ მოსამსახურე ბიჭს. - კოსტა, ბიჭო, ღვინო! არ გესმის შენ?
- ახლავე, ბატონო! - მიუგო ბიჭმა და უცბად გავარდა ზალიდან.
ღვინო მაინც არავის მოჰქონდა.
- ვერიჩკა, ასე წახდით? - მიაძახა მამიდაშვილს კირილემ. - ღვინო გამოგელიათ?!
- ახლავე იქნება! - წამოიძახა ვერიჩკამ და ესეც საჩქაროდ ჩამოეცალა კირილეს.
კირილემ ცოტა ხანს კიდევ უყურა და ბოლოს მოთმინება დაეკარგა;
ერთი მიიხედ-მოიხედა ზალაში წარბშეჭმუხვნით, წამოავლო ქუდს ხელი და აჩქარებული ნაბიჯით გაემართა ზალიდან, გაიარა აივანი და ეზოში ჩავიდა.
- სად მიხვალ, ყმაწვილო? - მიაძახა ჯიმშერმა.
კირილემ ხმაც არ გასცა, ჩავიდა ქვევით, შეჯდა თავის ცხენზე, წამოვიდა აივნისკენ და პლატონს შესძახა ბრძანებლობით:
- წამოდი... პლატონ!.. არ გესმის?
- ხომ არ გადარეულხარ, ყმაწვილო?.. - მიუგო პლატონმა აივნიდან.
- სად უნდა წახვიდე, ყმაწვილო?.. - მიმართა ჯიმშერმა. - სად უნდა წახვიდე?
- არ გესმის შენ ჩემი? - ისევ შემოსძახა პლატონს. - ცხენზე შეჯექი ახლავე, თვარა!
- ნუ ირევი, ყმაწვილო! - კიდევ მიმართა ჯიმშერმა. - ჩაფით მეიყუდე ღვინო, თუკი აგრე გულით გინდა!..
- თქვენი ღვინის მწყურვალეს თავსლაფი დავასხი!.. შენ, ეი, პლატონ, ჩემი არ გესმის?!
ჯიმშერი გაჩერდა ამის გაგონებაზე, პლატონი მივიდა რიკულებთან და გაჯავრებით გადასძახა:
- რა ღმერთი გიწყრება, კირილე?.. რა ღმერთი გიწყრება?! ასეთი გადარევა იქნება?!
- არ მოხვალ? - სად უნდა წამოვიდე, ყმაწვილო?
- არა?! - იყვირა კირილემ, მიატრიალა ცხენი და ხმალამოღებული შურდულივით გაექანა პლატონის ცხენისაკენ.
- მოჰკლა ცხენი, ცხენი მოჰკლა! - იყვირეს აივანზე და უსათუოდ ცხენი საზარლად დაიჭრებოდა,
რომ აივნიდან ჩამოქანებულ პლატონს ქვა არ ესროლა ცხენისათვის და მისი დამფრთხალი ცხენი გვერდზე არ გამხტარიყო.
მაგიერად ღონივრად მოქნეულმა და ცხენს დაცილებულმა ხმალმა მთვრალი კირილე მარჯვნივ ისე გადაიტანა, რომ თავი ვეღარ შეიმაგრა და მიწაზე მძიმედ დაეცა.
კირილე კინაღამ ხმალს წამოეგო. შეიქნა ერთი წივილ-კივილი.
ყველა იმისკენ მირბოდა და მათ წინ კიდევ პლატონი.
- მიშველეთ, მიშველეთ! - გამოვარდა და მისკენ გაექანა ხნიერი ქალი, რომელსაც უკან ვერიჩკა მისდევდა.
კირილე კი წამოდგა ზეზე, აიღო ხმალი და პლატონისაკენ წამოვიდა დასარტყმელად,
მაგრამ პლატონს წინ ჩამოუდგა ერთი ყმაწვილთაგანი, სწვდა ხელში კირილეს და ჩააგებინა ქარქაშში ხმალი.
- კირილე... შვილო... რა იყო?.. რა მოგივიდა, გენაცვალოს მამიდაშენი!
- ალერსით ეუბნებოდა ხნიერი ქალი, მამიდამისი სალომე, მაგრამ კირილეს ამისი არა ესმოდა-რა,
მეტი გაჯავრებისაგან ხმაგაკმედილი მოაჯდა ცხენს, შემოჰკრა მათრახი და თქრშიალით გაექანა ჭიშკრისაკენ.
- გოუღეთ... გოუღეთ მაგ შეჩვენებულს ჭიშკარი... გოუღეთ... მაგ თავლაფდასხმულს, მაგას! - მიაყვირა უკან ჯიმშერმა.
- რა არი, ყმაწვილო... რანეირი საქციელია?.. - შეუტია ჯიმშერს სალომემ. - რა ჭკუაა ახლა მაგ?..
და შეწუხებული ქალი, ერთ ადგილას გაშეშებული, მისჩერებოდა ქვევითკენმიმქროლავ ძმისწულს,
რომლის ქუდიღა მოჩანდა, თითქოს ქარისაგან მოტაცებული, ღობეების სარებს ზევით.
- რა იყო? რა მოუვიდა მაგ უბედურს?.. ვინ აწყენინა, ასე რომ გადირია მაგ შავდღეზე დაბადებული! - წუწუნებდა სალომე.
პლატონი ამქვეყნად აღარ იყო ჯავრით.
- რატომ მკვდარი არა ვარ ახლა... რაზედ ფეხები არ მომტყდა და მაგას წამოვყევი? - გაიძახოდა საცოდავი.
- რა ვუყოთ, ბიძიკო... შენი რა ბრალია... მაგ შეჩვენებულმა ასე იცის ყოველთვის!..
მადლობა ღმერთს, რომ ასე ადვილად მოვრჩით კიდევ! - გაიცინა ჯიმშერმა.
- თქვენ ნუ მომიკვდებით, რაც მე ამ ორ დღეში გადამხდა მაგისაგან, არ ვიცი, თუ როდისმე კაცს ამდენი გასაჭირი ენახოს ერთი კაცის მიზეზით...
- ნაღვლიანად ამბობდა პლატონი და მოჰყვა, რაც ამბავი მოუვიდა შაფათაძისას, კირილე რანაირად დათვრა გზაზე დუქანში, საიდანაც ძლივსძლივობით წამოიყვანა აქეთ.
ეს კაცი, რომელსაც წინანდელი მწუხარებაც ეყოფოდა, ამ ახლად გადახდილი უსიამოვნების შემდეგ, მეტად გამწარებული იყო.
ამიტომ ისეთნაირი კილოთი ლაპარაკობდა, სწორედ შეეცოდებოდა კაცს, რომ თვით ამბავი სასაცილო არ ყოფილიყო.
- საცხა ჩეიჩეხება ახლა ის უბედური და ერთი საცოდაობა უნდა მოხდეს! - წაილაპარაკა მწუხარებით სალომემ.
- ჩეიჩეხება კი არა... ერთი შენ, ჯავრობ კიდევ! - მიმართა ჯიმშერმა.
- აბა, რა... ო, ღმერთო, ღმერთო! - ამოიოხრა სალომემ და აივნიდან სახლში შევიდა.
პლატონის მოთხრობილმა ამბავმა იქ მყოფთ ბევრი სხვა წინანდელი თავგადასავალი გაახსენა კირილესი და ცოტა ხნის შემდეგ აივანზე ისევ სიცილ-ხარხარი და ხმაურობა ისმოდა.
ისევ კარგ გუნებაზე დადგნენ ყველანი და წინანდებურად სიამოვნებდნენ.
პლატონი კიდევ დიდხანს იყო უგუნებოდ, მარტოდ მჯდომი ზალის კუთხეში, პატარა რგვალ მაგიდასთან, ჩაით წინ და ჯერ კიდევ ვერ დაეწყნარებინა თავისი გული.
რარიგად არ ლანძღავდა და აგინებდა თავისთავს, რომ გადარეულ კაცთან მგზავრობა არ დაიშალა და ამდენი უსიამოვნება და გაწვალება გამოიარა...
გაწვალება გაწვალება იყო, მაგრამ მას უფრო სირცხვილი ჰკლავდა, იმ წყეულმა რომ მთელ საზოგადოებაში წამოიძახა და მისი საიდუმლო გაამჟღავნა.
რასაკვირველია, ახლა სამასხროდ იქნებოდა აგდებული ამ ყმაწვილებისაგან,
რომელნიც დილიდან საღამომდის მხოლოდ იმით არიან გართულნი, რომ საოხუნჯო, სასაცილო და სამასხრო საგანი რამ ან მოიგონონ, ან შეამჩნიონ ვისმე.
ამაზე იკლავდა თავს პლატონი და იმნაირ გუნებაზე დადგა, რომ მზად იყო ხელი აეღო თავის განზრახვაზე, მიეტოვებინა თავისი საქმე,
ამწამსვე უკან გაბრუნებულიყო სახლში, თავი მიენებებინა ყოველივესათვის და დაე, რაც უნდა ის მომხდარიყო.
- მშვენიერი ადგილი ამოგირჩევიათ, თუ კაცი ვარ!.. ამ ტკბილ სასმელთან ტკბილიმუსაიფიც უფრო მოსახერხებელია, თავი ნუ მომიკვდება!
და ამის მთქმელი, მომღიმარე სახის, ასე ოცდაშვიდის, ოცდაცხრა წლის ყმაწვილი კაცი მოუჯდა გვერდით.
- აზნაური არისტო ქვაშავიძე გახლავარ... იმედი მაქვს ახლოს რომ გავიცნობთ ერთმანეთს, ცუდ კაცად არ დამსახავთ.
ამას თამამად ვიტყვი სწორედ!.. კეთილშობილი კაცი ყოველთვის კეთილშობილი კაცისაგან უნდა იცნობებოდეს...
და თუ ჯერ ჩემი ნამდვილი კეთილშობილება მე თქვენთან არაფრით დამიმტკიცებია, იმედი მაქვს, მალე თვალსაჩინოდ დაგიმტკიცოთ... დიახ!
პლატონი უხერხულ მდგომარეობაში ჩავარდა, რა ეპასუხნა, რა მიეგო ამ უცნაური კაცისათვის?
მერე კიდევ ეს კაცი ისე სხაპასხუპით ისროდა სიტყვებს, რომ ამ მოულოდნელი თავდაცემით გაფაციცებული, იგი მისჩერებოდა ქვაშავიძეს და არ იცოდა, რა პასუხი მიეცა.
მის ბედზე ეს ყმაწვილი თითქოს არც კი აცლიდა მაგიერ სიტყვას, იგი თითქოს ჩქარობდა თავისი სათქმელის დათავებას, რომელიც მოკლე არ უნდა ყოფილიყო, როგორც ეტყობოდა.
ყმაწვილმა კაცმა რომ თავისი თავი დაწვრილებით წარუდგინა პლატონს, საკმაოდ რომ გააცნო, უფრო ახლოს მიიწია მისკენ და ხმადადაბლებით ჰკითხა:
- თქვენ მართლა ეძებთ სადედინაცვლო ქალს?.. გკითხავთ ამას, როგორც პატიოსან კაცს... მართლა ეძებთ?
პლატონმა თვალები მიაშტერა ამის მკითხველს. რისთვის ეკითხებოდა ამას ეს კაცი?
რა უნდოდა, რა ჰქონდა გუნებაში ამ კითხვის დროს? აი, კირილეს ნაწყალობები ამბავი! - გაიფიქრა პლატონმა.
- ეძებთ ხომ?.. - განუმეორა კითხვა არისტომ, რადგანაც პლატონი პასუხს უგვიანებდა. - ხომ?
- ბატონო, რაღაცას უჭკუო, გონებადაკარგული კაცი წამოაყრანტალებს, რა გასაგონარია, თუ ღმერთი გწამთ!..
- არა, არა! - გააწყვეტინა სიტყვა არისტომ. - არა, პატიოსნებას გაფიცებთ, პატიოსნებას... მითხარით! - ბატონო!
- არა, თქვენ არ იფიქროთ, რომ მე რაიმე ცუდი აზრით და უხეირო განზრახვით გეკითხებოდეთ...
მოგახსენებთ, ვერ მიცნობ ჯერეთ, მართალია, მაგრამ, რომ გამიცნობთ, ცუდ კაცად არ მიმიღებთ-თქვა, მოგახსენებთ თამამად...
- ბატონო, მაგას რაზე... - თვითონ ბატონი ხარ და კეთილშობილი და, როგორც კეთილშობილს, ისე გკითხავ მეც, კეთილშობილი კაცი...
მითხარით, მართლა ეძებთ თქვენ სადედინაცვლოს, თუ არა?
პლატონმა ვეღარ შეძლო დაეფარა თავისი საიდუმლო ამ უცნაურად ჩაცივებულ კაცისთვის.
- ვეძებ! - მიუგო მან ბოლოს. - თქვენ ძმა გყავთ? - არა! - და? - გათხოვილი!
- კაი დაგემართოსთ! ბედნიერი კაცი შენ ყოფილხარ!..
ახლა დედინაცვალს ეძებ, ორნაქმარებს, უშვილოს, იმიტომ რომ გეშინია, მამულში მოზიარე არ გაგიჩნდეს,
- ეგ ადვილი მისახვედრია და, თუ ჩემს პატიოსნებაში ეჭვი არ შეგაქვს, ამის მიზეზი, იმედი მაქვს, არ მომიცია თქვენთვის, სანდო კაცად მიყურებთ...
- მაგას რაზე ნებულობთ! რატომ არა! - დაატანა პლატონმა.
- არა, არა! მე სხვანაირი კაცი ვარ... ოსტატობით გამოგლეჯილი, დაცდენილი სიტყვით მე არასოდეს არ ვისარგებლებ.
ამას მე ჩემს თავს არ ვკადრებ, თქვენ არ მომიკვდეთ! თუ მენდობით.
თუ დაიჯერებთ ჩემს სიტყვას, მე მიგასწავლით სწორედ იმისთანა ქალს, რომელიც ნამდვილ სათქვენოა, თქვენი ხელმოსაკიდებელია...
არ წარმოიდგინოთ, რომ მე თქვენი მოტყუება მწადდეს. მაშინ ღმერთმა აქვე გამათავოს!
მე მაჭანკალი არ გახლავარ ზოგიერთივით, არ იფიქროთ... არც ვიკადრებ მაგნაირ ხელობას!..
- რასაკვირველია! - არა, ამას იმიტომ გეუბნები, რომ ეგებ შენ სხვაფერ იფიქრო რამე.
ქალი კი სწორედ ზედ გამოჭრილია იმაზე, თქვენ რომ გწადიათ...
ორნაქმარებია, შვილი არ ჰყოლია თავის დღეში, არც მოხუცებულია, კაცმა რომ თქვას...
მშვიდობიანი, წყნარი, გულკეთილი, არც ულამაზო, - ის კი არა, ყმაწვილ ქალობაზე ირეოდნენ მისი სილამაზისთვის...
- ნამდვილ იცით ეს ყველაფერი? - ვიცი?..
შე დალოცვილო, მამიდაჩემის ამბავი თუ აღარ ვიცი, ვიღა ჯანდაბის ამბავი მეცოდინება?!
აღარ დაგიმალავ, სწორედ მამიდაჩემია ის ქალი, რომ გეუბნებოდით და თუ მე ჩაცივებით გესაუბრებოდით,
ეგ იმიტომ, რომ პირველ შეხედვიდანვე ჩემი გული მოიგე და იმიტომ განვიზრახე შენთან დამოყვრება, დანათესავება,
თვარა სხვა რომ ვინმე ყოფილიყო, ხმასაც არ გავცემდი...
გამოტეხილი გითხრა, ხლაფორთი ბევრი დამჭირდება, ქალი რომ დევიყოლიო, მარა კარგი კაცის გულისათვის კაცი რას არ იზამს...
- სად ცხოვრობს მამიდათქვენი? - შეეკითხა დაინტერესებული პლატონი.
- ქვედურეთში! - ქვედურეთში?! - გაკვირვებით განიმეორა პლატონმა.
- ჰო!.. რამ გაგაკვირვათ? ა? - ისე!.. ქვედურეთში მე კიდევ მითხრეს ერთ ქალზე...
- ვინ გითხრა? - გააწყვეტინა სიტყვა არისტომ. - ვინ?- არა... ისე, ლაპარაკში სიტყვას მოჰყვა, თვარა...
- ვინ იყო მაინც, თუ კაცი ხარ... - ადვოკატი რომაა, ივანე გვერდევანიძე... გეცნობებათ...
- უი, უი... და ივანეს სიტყვას უნდა აჰყვეთ?! ცნობით რავა არ ვიცნობ, ბიძაჩემია ის სულწაწყმედილი, ის...
იმის სიტყვის დაჯერება გაგონილა? მხოლოდ მოტყუებაზედაა გამაცადინებული ყოველ წამში... ივანე რა ეშმაკად გინდა...
- არა, ყმაწვილო, გინებით არც იმას უგინებია ის ქალი, ის კი არა, ძალიან აქო... ძალიანაც აქო...
- ასე დაგეწყო, შე დალოცვილო, თავიდანვე... ტყვილა გამალანძღვიე ნათესავი...
ცეცხლი შემომეკიდა... რა ვიცი დღეს კაცი კაცს ისე ვერ ახსენებს, რომ მისი გინება და ცუდად მოხსენება თანვე არ დაატანოს...
მე ვთქვი ახლა, თუ ივანემ თავისი ნათესავი აგინა... ბრეგაძის ქვრივზე გითხრათ რამე?
- სწორედ... სწორედ.
- ჰო და ეგ არის... ჩემო ძმაო, პირობა ხომ არ გვქონებია, ორივეს ერთნაირად გვექო ის ადამიანი?..
ალბათ, ღვთის ნებაც ურევია ამ საქმეში, თვარა ერთნაირად მოლაპარაკე კაცი სადმე შეგხდომია შენ ჩვენში, თუ ძმა ხარ?
- გვერდევანიძემ არც კი იცის, თუ რა საქმეზე ვარ მოსიარულე.
- ჰო და ეგ არის... ეგ არის, ჩემო ძმაო და კეთილო! ღმერთმა ათქმევინა მას და შენ გაგაგებინა თავისი სურვილი ივანეს პირით...
სხვაგან ნურსად გადავარდებიო... იქვე განიშნა შენი საძებარი... ღმერთს ყვარებიხარ...
თქვენი სახელი, უკაცრავად... ჰო, ღმერთს ყვარებიხარ, პლატონ ჩემო, ამიტომაც მეტი ლაპარაკი საჭიროც აღარ არი და გადავწყვიტოთ საქმე...
ძმობაზე ხელი მივცეთ ერთმანეთს. ჰა! - და არისტომ ხელი გაუწვდინა პლატონს.
პლატონი კი ახლა მეტად აირია და გაუბედავობამ შეიპყრო, გადაწყვეტილების მიღების წინ წამდგარი.
არისტოს სიტყვა ერთობ ნამდვილ სიტყვად ეჩვენებოდა. ეს ქალი მართლა და ბეკინას ბედი უნდა ყოფილიყო.
აბა, რა იყო, რომ იმ წამიდანვე, თავის ჭიშკარს ფეხი გადმოადგა თუ არა, მხოლოდ ამ ქალზე ელაპარაკებიან ყველანი, შემხდურიც და დამხდურიც.
უსათუოდ ეს უნდა იყოს მამამისის ბედი. მაგრამ ამასთანავე გადაწყვეტილების მიღებაც უძნელდებოდა.
ვაი თუ უფრო სანდო სხვაგან მოინახებოდეს და ამაზე გადაწყვეტით საქმე გამიფუჭდესო?!
- ორნაქმარებია მამიდათქვენი, არა? - ჰკითხა პლატონმა, რომ უფრო დარწმუნებულიყო და ერთხელ კიდევ გაეგონა დამაჯერებელი სიტყვა.
- რასაკვირველია, ორნაქმარები... წინედ უცნობლაძეს ჰყავდა. მერე - ბრეგაძეს!
- შვილი არ ჰყოლია არც ერთთან?
- გეფიცები პატიოსნებას, შვილი არ ჰყოლოდეს თავის დღეში!
- დიდხანს ჰყავდა უცნობლაძეს?- თუთხმეტი წელიწადი. - და არისტოს გაეცინა.
- თუთხმეტი წელიწადი!.. ბრეგაძეს?
- რვა! - ისევ სიცილით მიუგო არისტომ. - რვა.
- ჰო, რვა! ეგ ნამეტანია, ყმაწვილო! - ვეღარ იკავებდა სიცილს არისტო.
- რას იზამ კაცი, გაჭირვება ათასნაირ სისულელეს გაფიქრებიებს და თან უხეიროთაც გალაპარაკებს! - ღიმილით მიუგო პლატონმა.
- რვა წელიწადი... და შვილი არც ამასთან ჰყოლია?
- არა, ყმაწვილო, არა!.. - მოუთმენლად ამბობდა არისტო. - გეუბნები, აღარაა შენი ლაპარაკი საჭირო...
ავდგეთ ხვალ, შევჯდეთ ცხენებზე, მივიდეთ, ვნახოთ ის ქალი, დევითანხმოთ და მორჩა, საქმე გავათავოთ!..
აბა, ხელი... ხვალ ქვედურეთში მივდივართ! საქმე გათავებულია.
პლატონი გაუნძრევლად იჯდა თავის ადგილას და არისტოს შეჰყურებდა. იგი ისევ ყოყმანობდა, საბოლოოდ ვერ სწყვეტდა საქმეს.
- ჰო, ყმაწვილო! - ცოტა მომითმინეთ!.. ასე უცბათ...
- ე, თქვენ, როგორც გატყობთ, გაუბედავი კაცი ყოფილხართ! გაგიგონიათ ასეთი გაუბედაობა, ამდენი ყანყალი!..
საქმე ცხადია და ნათელი - რაღა მოთმინება და გადადებ-გადმოდებაა საჭირო კიდევ!
- არა... არა!.. ასე სულდაუთქმელად არ შემიძლია, ცოტა ხნის შემდეგ მოგახსენებ ჩემს პასუხს...
ასე აჯობებს კიდევაც! - თავის სიტყვაზე იდგა პლატონი.
ბევრს ეცადა ქვაშავიძე პლატონისათვის სიტყვა დაეცდევინებინა, მაგრამ მაინც ვერას გახდა.
- მაგარი კაცი ყოფილხარ ძმობას ვფიცავარ!.. ძალიან მაგარი. რა გაეწყობა!..
აბა, ამ ვახშმობამდის გევიგებ შენს სიტყვას და მანამდის მოთმინებას ვიქონიებ...
ამ საგანზე ლაპარაკი დამთავრებულად უნდა ჩათვლილიყო ვახშმობამდის.
ორივე ჩაჩუმდა, სანამ ახალ სალაპარაკო საგანს მიაგნებდნენ.
- კი არ გაყინულა ეს ჩვენი ჩაი!.. - წაავლო ხელი სტაქანს არისტომ.
- შენ რომ არა, უფრო თბილის დალევა მოგვიხდებოდა ორსავეს. - ღიმილით დაატანა მან.
- ცივი კბილებს შეინახავს. - მიუგო პლატონმა.
- ეგეც მართალია! - თქვა არისტომ, უცბად გამოცალა სტაქანი და ლამბაქით და კოვზით ხელში აივანზე გავიდა, რომ მოსამსახურისათვის გადაეცა.
აქ ისევ სიცილი და მხიარულება სუფევდა.
- სახლში ხომ არ ეპატიჟებოდი პლატონს, ასე ჩაცივებით რო მისდექი მაგ კაცს? - მიმართა სიცილით ერთმა ყმაწვილთაგანმა არისტოს.
- მგონია, ძალიან უარით გამოისტუმრეს ”ზნაკომობაზე”! ”ხადი დალშე, ზნაკომ ბუდეშო!..” არისტო, ხომ? - დაატანა მეორემ.
- არ ეტყობა?! ბარგიც თან ოუკრავს! ხა, ხა, ხა!
- რავა? ასე სახელგატეხილია არისტო, რომ ამდენი ხვეწნა ჭირდება, სახლში რომ ვინმე მიიწვიოს? - სიცილით იკითხა ჯიმშერმა.
- მიიწვიოს კი არა, მიიტყუოს, ბატონო, მიიტყუოს! ყველა ჩემსავით სულელი კი არ არის!..
- წამოიძახა ერთმა კოხტა, მაღალი ტანის, ლამაზი სახის ყმაწვილმა.
- რავა იყო, კოტე... რავა, შენ რომ დაგპატიჟა?! - მიაძახეს ამ ყმაწვილს სხვებმა და ატყდა ერთი ხითხითი.
- კაია, ნუღა გამახსენებთ, თუ ღმერთი გწამთ!
- ააბრუნა ამან თავის წისქვილი! - ღიმილით მიაძახა არისტომ.
- მოჰყევი, მოჰყევი კაცო!.. - მიაძახეს ყმაწვილს. - ჯიმშერს არ გოუგონია მაგ ამბავი!
- გავბრიყვდი, ბატონო, გავბრიყვდი და ვესტუმრე მაგ უხეიროს...
არ მომეშვა, თქვენ ნუ მომიკვდებით, თვარა ჩემით რავა წევიდოდი!..
ჯერ დიდხანს უარს ვეუბნებოდი და მერე, რომ აღარაფერი გამეწყო, მე ვთქვი, კაცი დამემდურება-თქვა, რაც იქნება, ვეწვევი-მეთქი...
ავდექი და წევედი... წევედი. სწორედ აპრილი იყო... მე ვთქვი, ღვინო ჯერ კიდევ ექნება კაცს, სირცხვილში აღარ ჩავაგდებ-თქვა...
ამის გულისათვის ტალახი ბევრი ვსრისე, ღობე ბევრი გავარღვიე, გზები ისეთი, რომ ძლივს გავატანე...
რავარც იქნა, მივედი, მივაწიე... დაღლილი, დაქანცული.
მოვისვენებ ერთი, ვამბობ ჩემს გუნებაში... მივედი ახლა, გადავიხედე ეზოში - სადღაა სახლი.
ფიცრები ყრია აქაც, იქაც... აგერ გამოუწყიათ ახალი სახლი, სვეტია მხოლოდ და მასხარობასავით მარტო ერთი კარი ოუკიდნიათ...
ჩევედი ეზოში... ვუყურე, ვუყურე, მომივიდა გული, მივაფურთხე ერთი და გამოვაბრუნე ცხენი და გაცეცხლებული მივდივარ უკან...
ვიღაც კაცი შემხვდა, ვკითხე: ბიჭო, არისტო ქვაშავიძის სახლი სად არის-თქვა და...
”ბატონო, არისტოს ფიცრების მეტი არაფერი აქვსო, სახლი სად აქვსო”...
თურმე ძმები გაყოფილან, სულ ფიცარ-ფიცრად გაუტანიათ სახლი და ახლა ორსავე, რომ მთელად აღარ აქვთ მასალა, ქე არიან ისრე უბინაოთ...
დაყანყალობენ იქით-აქეთ. მაგათ ღმერთმა მშვიდობა მისცეს და მე რაზე მპატიჟობდა, ჰკითხეთ ერთი!
- გაყოფამდი გპატიჟობდი... მაშინ უნდა მწვევოდი... ჩემი რა ბრალია. არა, ბატონო ჯიმშერ?..
კაი, თუ გინდ აგრე იყო, არ დამითვრიხარ იმ ღამეს მერე? - მიმართა სიცილით არისტომ კოტეს.
- ეგ კი... რომ ვბრუნდები ის არის, გევიხედე აგერ არ შემომეყარა გზაში ეს ჩემი მასპინძელი?!
აი, შენ ასეთო, აი შენ ისეთო - მივაძახე გაცეცხლებულმა...
- არ გრცხვენია, ასე მომატყუე, მომკალი?! გულზე ვსკდები კაცი! ეს-კი იცინის... სადმე თავი მიმადებიე,
შე უღმერთო, ვეხვეწები დაღლილი, მკვდარი კაცი. წამიყვანე, სადაც შენ მიეთრევი-თქვა...
წამიყვანა, ბატონო, ვიღაცა ნათლიმამა ჰყოლია. ვინ ოხერმა მოანათლია მაგას შვილი!
წამიყვანა, მიმაყენა ყაზახისას... მოიფხანა ყაზახმა თავი, მარა რარიგად...
რა არ მოგვიტანა, რა არ მოგვართვა, რა მასპინძლობა გაგვიწია...
ეს შეჩვენებული კი დათვრა და სულ ერთიანად სტაქნები და საინები დოუფშვნა...
ახლაც მრცხვენია, რომგამახსენდება...
- ხომ დაგათვრე?.. ამაზე იყავი მოსული და რაღას მემდური კიდევ, ჩემო ძმაო...
დრო გაგატარებიე, ვალი გადამიხდია! - დაატანა არისტომ. - მეტი რაღა გინდა?
- ეგ იმ კაცმა მცა პატივი, შენ კი არა!..
- ჩემით... აბა, მარტო მიბრძანებულიყავი... მარა შენ რომ მოჰყვები მასხრობას, ხვალამდი ვერ გაათავებ!
- ხელი აუქნია არისტომ და ოთახში შევიდა.
ბალდავაძე საზოგადო სიცილში ისევ განაგრძობდა თავის მონაყოლ ამბავს, არისტო კი ამ დროს დაეძებდა სალომეს, რომელიც ვახშმის განკარგულებაში იყო.
- ბიძი, სალომე სადაა? - ჰკითხა მან ჯიმშერის პატარა ქალიშვილს.
- უკან ბალკონზეა, ბატონო! - მიუგო ბავშვმა.
არისტო გავარდა იქით და სალომესთან მისულმა, ხმადაბლა მიმართა:
- თუ შეიძლება, ბატონო, ერთი წამით! - და თვითონ წინ წამოუძღვა სალომეს.
- უკაცრავად ვარ, საქმეს მოგაცდინეთ! - დაიწყო არისტომ, როცა ორივე ერთ მივარდნილ ოთახში შევიდნენ და არისტომაც კარი მიიხურა.
- თქვენს ქმარ-შვილს, კარგ ქმარ-შვილს გაფიცებთ, შემეწიეთ ერთ პაწია საქმეში...
მლოცავი ბევრი გყავთ, მაგრამ ერთიც რომ მიიმატოთ, ამით არას წააგებთ...
მადლია და ღმერთი კიდევ უფრო მწყალობელი იქნება თქვენი, რავარც ახლა არის...
სალომე განცვიფრებით შეჰყურებდა ამ უცნაურ კილოზე მოლაპარაკე კაცს, რომლის სიტყვები მისთვის სრულიად გაუგებარი იყო.
- რა იყო, არისტო? - ახლავე მოგახსენებთ... ამ საათშივე... მამიდაჩემს გაბრალებთ... უბედურ მამიდაჩემს... ბრეგაძეს რომ ჰყავდა...
- რავა? ხომ არაფერი დამართია? ა?
- ახლა დეემართა... ჩავარდნილია, თქვენი მტერი ჩავარდა ცეცხლსა და გენიაში...
მგლების ხელში!.. თქვენც გაგონილი გაქვთ იმათი უწესობა და თავლაფდასხმა...
რა ქალი და რა ოჯახში მოემწყვრა, რა ოჯახში?! რა შეჩვენებულების ხელშია!
თან მეცოდება საწყალი, საბრალო მამიდაჩემი, და თანაც მერცხვინება, ვერსად ვერ გამიმხელია მათთან მოყვრობა:
ღარიბი, ღატაკი, დამსილიო, რომ გაგიგონია, სწორედ ისინი არიან!..
ებრძვიან ერთმანეთს, ეჭიჭყინებიან... კაცი ვერ მიხვალ, ვერ მიგიღებენ;
ვერც თავად სადმე ჩნდებიან, გდიან ისე და აქვთ ნიადაგ ერთი ჩხუბი, ერთი დავიდარაბა ერთმანეთში...
მე რომ ახლობელი მოყვარე ვარ, მე ვერ მივდივარ, არ შემიძლია უბედური ნათესავი ვნახო წელიწადში ერთხელ მაინც...
რარიგად მივიდე? მე შენ გეტყვი, მიღება შეუძლიათ, ბინა აქვთ, სახლი, კარი, სასმელი, საჭმელი... ჰმ!..
ჩემს სისხლ-ხორცთან ვერ მივიდე წელიწადში ერთხელ, ორხელ?! გოუგონია კაცს?!
მარტო მრცხვენია, ამისთანა მოყვარე რომ მყავს... მერცხვინება, შენ ნუ მომიკვდები!..
და აგერ შემთხვევა არის და თქვენს სულს დავენაცვლე... თქვენს შემწეობას ნუ მომაკლებ... სულის საცხონებელი საქმე ქენი...
შეეწიე საწყალს, გულშეწუხებულ, დამწვარ-დადაგულ, დახრაკულ დედაკაცს... შეეწიეთ, ღმერთი თქვენც შეგეწევათ!..
- რითი, ჩემო არისტო, რითი? - ეკითხებოდა გაკვირვებული ქალი, არისტოს მჭევრმეტყველებით გულაჩვილებული. - რით, არისტო ჩემო?
- მხოლოდ ერთი თქვენი სიტყვა, სხვა არაფერია საჭირო. ერთადერთი სიტყვა!
თქვენს ძმისწულს რომ ეგერ სამანიშვილი მოჰყვა, - დაიწყო უფრო ხმადადაბლებით არისტომ,
- ის სამანიშვილი სადედინაცვლოს ეძებს... ორნაქმარებს და უშვილოს... - სალომეს გაეღიმა.
- მამა ახირებია, ცოლი უნდა შევირთოვო და მაგას მამულის გამყოფელიდან უნდა თავი დეიფაროს...
და ეძებს დედინაცვლად ორნაქმარევ, უშვილო ქალს. დიახ!..
ჰო და მამიდაჩემი სწორედ ზედ გამოჭრილიო რომ იტყვიან, ისეა მაგათ საძებარზედ... სალომე რაღაცას ჩაფიქრდა.
- მართლა არ ჰყოლია მგონი ელენეს შვილი, - წაილაპარაკა მან.
- არა, ბატონო, არა!.. შეჩვენებული ვიყვე, თუ ვტყუოდე, თუ როდისმე ჰყოლოდეს!
რა ხანია თქვენ მას იცნობთ, თქვენ გაიგონებდით.
- კია ოცი წელიწადი!
- ჰოდა... ოცი წელიწადიც ხომ შვილი არ ჰყოლია... მერე კაი შეგვიანებული იყო, რომ გაუთხოვებიათ...
ახლა ეყოლება მაგას შვილი? თავს დავდებ, ბატონო, ხელს მოვიჭრი... რაც გინდათ, ის მიქენით!..
ვის გოუგონია მაგისი შვილი აწი! - ცხარობდა არისტო.
- მერე მე რითი უნდა შეგეწიო, არისტო ჩემო?
- ურჩიეთ მაგ სამანიშვილს დედინაცვლად ელენე... გამოჰკითხეთ აქეთ-იქით, ამბავს ჰკითხავთ და როცა სიტყვა ჩამოაგდოს...
თქვენ უსათუოდ გკითხავთ რჩევას და ამას გევედრებით, მიქენით წყალობა, თქვენს სიტყვას ის კაცი გაჰყვება,
უქეთ მამიდაჩემი, აცხონეთ სული, შეეწიეთ გაჭირვებულს!..
მაგ ყმაწვილი ერთადერთი შვილი ყოფილა ოჯახში... როგორც ეტყობა, კი, ცოტა მაგარი კაცია, მარა რიგიანი უნდა იყვეს.
ჩემთვისაც ძალიან იქნება, ბატონო, მიხვალ კაცი კაცთან, ნახავ, გნახავს, მტერ-მოყვარეობას გაგიწევს...
შენი ჭირიმე, ჩემო ბატონო, ჩემო!.. ერთი სიტყვით... რაღა ვთქვა...
- და სიტყვა რომ აღარ ეხერხებოდა, ყელმოგრეხილი არისტო ყანყრატოში მარცხენა ხელის წავლებით, წვერებწამოშვერილი, უცნაურად ეღრიჭებოდა სალომეს.
- შენი ჭირიმე... შენი... შენი!
- ბატონი ბრძანდები... კი, ბატონო... მაგაზე რათ გინდა მაგდენი ხვეწნა!..
- შენს სულს ღმერთი გაახარებს... ჩემო ბატონო, ჩემო! - კი, ბატონო, კი!..
- რაღა ვთქვა... რითი გადაგიხადოთ მაგიერი! - წამოიძახა არისტომ და ჩააფრინდა ხელებში სალომეს და კოცნა დაუწყო.
- მაგაზე, შე კაცო, რა... ნეტავი კი რამე იქნებოდეს და...
- კი, იქნება, კი... აწი კი იქნება ყველაფერი... და კაცი არ ვიქნები თუ დღე არ გავუმწარე იმ ოხრიშვილებს!..
მე ვაყურებიებ იმათ თავიანთ სეირს... საქვრივოს რომ გადავაშლეჭიებ!..
მაშინ ექნებათ საბუთი, ცუდი კაცი მიძახონ... აბა, ბატონო სალომე...
მეტი რავაღა შეგაწუხო კიდევ!.. - მოგახსენე და სწორედ ვეცდები... მეტი ხვეწნა რაღა საჭიროა!
- თქვენ გაცოცხლათ ღმერთმა უკუნითი უკუნისამდე... თქვენ გაცოცხლათ!..
- წამოიძახა გრძნობით არისტომ და უცბად დაატანა:
- ახლა კი ისევ ზალაში შევალ, თვარა ეგებ ქე შემნიშნოს გამოპარვა და ეჭვიც ეიღოს რამე იმ კაცმა...
ნურას უკაცრავად, შენი ჭირიმე! უნდა შევიპარო ისე, შეუმჩნევლად...
და კმაყოფილი არისტო ოთახიდან უცბად გამოვარდა და მარტოდ დატოვა გაოცებული სალომე.
ამ დროს პლატონი ერთ წყვეტებაში იყო.
თუმცა მის გარშემო ხმაურობა და ჟრიამული იდგა, მას არა ესმოდა-რა, - თავის აზრებში იყო წასული.
იგი თითქოს ვერც ამჩნევდა, რა მხიარულება სუფევდა ამ საზოგადოებაში;
ვერ ხედავდა, რარიგათ ეჯიბრებოდნენ ეს ყმაწვილები ერთმანეთს, თუ ვინ უფრო მეტ სიცილს გამოიწვევდა,
ვინ უფრო აამებდა მათ საყვარელ მასპინძელს, რომელიც გულით ერთობოდა და ხალისობდა.
პლატონი ხანდახან თუ ათხოვებდა ყურს, რაც ამბავი ხდებოდა მის მახლობლად,
თორემ სულ იმას ფიქრობდა, რა ექნა, რა გადაწყვეტილებას დასდგომოდა?
მიეღო ამ ქვაშავიძის წინადადება, თუ არა? გადაეწყვიტა ამ ვიღაც ბრეგაძის ქვრივზე საქმე, თუ სხვაგან ეძებნა სხვა ქალი?
ვაი თუ ეყოლოს შვილი?.. მარა თუ მართლა ორნაქმარებია, უშვილო...
შვილი რავა ეყოლება... რა ღმერთი გაუწყრება. რა!
ჯინი ხომ არ ჭირს მისი? იგი ათასნაირად სწონიდა ამ საქმეს.
ხან ასე ფიქრობდა, ხან ისე. ხან გადასწყვეტდა, ხან ისევ მეტ გაფრთხილებას ურჩევდა თავისთავს...
ყმაწვილი კაცი ერთ გაწამაწიაში იყო...
დრო კი მიდიოდა და საჭირო იყო რაიმე გადაწყვეტილება მიეღო, საჭირო იყო პასუხი მიეცა ქვაშავიძისათვის, დაპირებისამებრ.
ეძიოს სხვაგან? უარი უთხრას ქვაშავიძეს?.. თუ სალომესთან მივიდეს და დაეკითხოს?
მაგრამ რარიგათ? ვინ მისცემს იმდენ თავისუფლებას ახლა სალომეს, რომ მასთან თავისუფლად მოლაპარაკება შეიძლოს?..
საწყალს, ამ გაწამაწიაში მყოფს, თავბრუ ესხმოდა.
მოღალული ტვინი ხეირიანად ვერც კი მოსაზრეობდა და დაღლილი პლატონი იჯდა ხანდახან გაყუჩებული, გაყეყეჩებული.
ამ გაწვალებაში მყოფს უეცრივ არისტოს ნათქვამი გაახსენდა.
ეგება მართლადაც ეს ქალი მამამისის ბედი იყოს?!
მართლა, რა არის, აბა, რომ თავიდანვე ამ ქალს უხსენებენ და ყოველი გარემოება ისე ეწყობა,
რომ უსათუოდ ამ ქალის მხსენებელი ხვდება ყველგან, თითქოს განგებ პირი შეეკრათ ამაზე...
ხომ არავინ იცოდა? მას ხომ ერთი სიტყვაც არ დასცდენია თავის საიდუმლოს შესახებ გვერდევანიძესთან - თვითონ იმან ახსენა და აქო ეს ქალი...
ქორწილიდან სახლში ბრუნდებოდა, მაგრამ მაინც აქეთ წამოვიდა...
აქ მოვიდა და, თითქოს განგება იყოს, ეს ქვაშავიძე დახვდა და ამავე ქალს ურჩევს და აძალებს...
რა უნდა იყოს ასეთი უცნაურად მოწყობილი ამბავი?.. რას მიეწეროს?..
ასე უმნიშვნელოდ რავა იქნება, რავა ხდება ეს ამბავი?!
ეგებ მართლა ღმერთი ანიშნებდეს და გაჭირვებულს დახმარებას აძლევდეს, ეწეოდეს, საქმეს უადვილებდეს, ბედზე უთითებდეს...
აბა, რატომაა ასეთი უცნაური,თითქმის შეთანხმებული, ერთპირიანი ლაპარაკი ყოველგან ამ ერთ ქალზე?!
და ამაზე, ამ აზრზე შეჩერებული პლატონი, რაც უფრო უკვირდებოდა გარემოებას, უფრო და უფრო რწმუნდებოდა, სჯეროდა,
რომ აქ სხვა არა უნდა ყოფილიყო რა, რომ ბრეგაძის ქვრივი მამამისის ბედი უნდა ყოფილიყო და მას უთითებდნენ ზედ, ანიშნებდნენ.
ამ აზრმა ისე შეიპყრო პლატონი, რომ რამდენიმე წუთის შემდეგ, თითქოს მძიმე ტვირთმოხსნილივით,
რაღაც გასაჭირისაგან განთავისუფლებულივით მან მხიარულად, თავისთავად წაილაპარაკა:
”სწორედ... სწორედ... სწორედ ასე უნდა იყვეს! რაც იქნება - იქნება!.. ბედს სად წაუვა, სად დეემალება კაცი?!”
და გულგახსნილი ახლა გუნებაში ღმერთს ეხვეწებოდა ისევ,
რომ შეებრალებინა მისი ცოლ-შვილი, მისი თავი და ყოველივე უბედურება თავიდან აეცილებინა.
გულმოშვებული ახლა იგიც შეუერთდა საზოგადო მხიარულებას,
ახლა იგიც სიამოვნებით შეჰყურებდა ამათ მასხრობას, იცინოდა ამათთან, ამ უდარდელ ყმაწვილებთან.
”იყოს კაპასი... ავგულიც. რას დამაკლებს?! - გაურბენდა ხანდახან თავში და მერე ისევ ყური ამ ყმაწვილებისაკენ ჰქონდა.
- მარა, ვაი თუ დედაკაცი უარზე დადგა, მაშინ?. - ისევ უბრუნდებოდა თავისას პლატონი.
- მაშინ?.. ეგ რავა შეიძლება!.. რაკი ბედია...
უსათუოდ დათანხმდება, რავა შეიძლება!.. - ანუგეშებდა თავისთავს. - ეს არისტო რა იქნა!”
უნდოდა ახლავე შეეტყობინებინა მისთვის თავისი გადაწყვეტილება, ეთქვა,
რომ ხვალ უსათუოდ წასულიყვნენ ქვედურეთში და საქმე გაეთავებინათ.
დაუწყო არისტოს ძებნა თვალით და ის იყო აივნიდან ზალის გაღებულ კარებში არისტოც გამოჩნდა.
არისტომაც მოჰკრა თვალი პლატონს და როცა შეამჩნია სახეზე რაღაც კმაყოფილება, წავიდა მისკენ.
- რას შვრები, კაცო? - ხმადაბლა ჰკითხა მან. - როგორ გადაწყვიტე?
- ხვალ წავიდეთ ქვედურეთში! - უთხრა პლატონმა.
- აბა რაღას მაწვალებდი, შე კურთხეულის შვილო... ძმობას გეფიცები, იმდენს საქვრივოს ავაღებიებ, რომ...
- არა, არა... რაში მინდა, გაჭირვებულების წანართმევი!.. საქვრივოს რას დავეძებ!..
- ერთი შენ კიდევ! - შეუტია არისტომ.
- მაგას თავი დავანებოთ... ეს მითხარი, მამიდათქვენი ულამაზო ხომ არაა?..
მტერმა არ გაგვცინოს, მოყვარესაც არ ეწყინოს...
- ულამაზო? მიბრძანდით... მონახეთ მეორე მისი დასადარი ქალი...
რითაც გნებავთ - სილამაზით, შეხედულობით, ჯანმრთელობით... რას ამბობთ?! ჰმ!
- კაი დაგემართოსთ, კაი დაგემართოსთ!.. აბა ხვალ... ნუღარ გადავდებთ!
- არა, არა! - მიუგო არისტომ - დარდი ნუ გაქვს... აწი მე ვიცი!
პლატონი ერთობ კარგ გუნებაზე დადგა,
აღარც კი დაეძებდა მაინცდამაინც სალომესთან წინანდელ გადაწყვეტილებისამებრ მოლაპარაკებას, რჩევის კითხვას;
დარწმუნებული იყო, რომ ბეკინას ბედს მიაგნო
და რამდენიმე ხნის შემდეგ მოსალხენად გამზადებული ვახშმის სუფრას მიუჯდა
და მხიარულად ელაპარაკა სალომეს, შემდეგ ვერიჩკას სიმღერაშიაც მხარი მისცა;
შეუერთდა საზოგადო ყიჟინს და ყანწს ყანწზე გულმოდგინებით სცლიდა.
- არისტო, პლატონ, აბა, ჰე, აბა, ჰე! - უძახოდა მათი მოლხენით ნასიამოვნები ჯიმშერი.
- არიქა, პლატონ... ჩემს პლატონს სიცოცხლე და დღეგრძელობა და ყოველივე სიკეთე!
- მიაძახა მან, გადაისვა ტუჩებზე ხელსახოცი და წამომდგარმა გაუშვირა ყანწი.
-მოდი, ერთი მაგ შენ ლამაზ წვერებში გაკოცო!
პლატონი წამოვარდა, მივარდა ჯიმშერთან, გადაეხვია მოხუცებულს,
მხურვალედ აკოცა გულში და იქვე ღვინით ავსილი სასასმო სულდაუთქმელად გამოცალა.
გათენებამდის დიდი ხანი აღარც კი რჩებოდა, სუფრიდან რომ წამოდგნენ არისტო, პლატონი და მათთან კიდევ ორიოდე ყმაწვილი.
სხვებმა უფრო ადრე მიატოვეს სუფრა და ზოგი იქვე იწვა ზალაში ტახტზე გაგებულ ქვეშაგებში, ზოგი კი ოთახებში.
- ერთი ჩვენც წავდვათ თავი და მერე გავსწიოთ ჩვენთვის...
- თქვა არისტომ და პლატონთან ერთად ეზოში ჩავიდა.
ნიგვზის ქვეშ ორივემ გაიხადეს ჩოხები, დაიდვეს თავქვეშ, შეიხსნეს ახალოხის ღილები,
გაგორდნენ სახლიდან ჩამოტანილ ნოხზე და ერთი წამის შემდეგ ორივე ღვინისგან გალეშილი, მძიმედ-მძიმედ ქელავდნენ ძილმორეულნი.
აგერ ინათლა და ამომავალი მზის სხივები მოეფინა დედამიწას.
არემარე ჩაჩუმებული იყო, ტკბილ ძილში გართული;
ყოველივე მიწყნარებული, მიყუჩებული, თითქოს ნაზობდა ამ თბილ, მანებივრებელ სინათლეში.
მოუსვენრად გატარებული ღამის შემდეგ ამ მშვენიერ დილას თითქოს სწადდა დაკარგული ძალ-ღონე დაებრუნებინა ყმაწვილებისათვის,
რომელნიც მას მინდობიან და აგერ გარეთ ამწვანებულ ბალახში დაყრილან დასასვენებლად.
პლატონისა და არისტოს გარდა სხვებიც გორავდნენ ნათიბში, ღრმა ძილში წასულნი. აქვე სძოვდნენ მათი ცხენები.
მზემ კარგად წამოიწია. ჰაერიც თანდათან უფრო თბებოდა;
სხივებს ძალა ემატებოდა და მათ ქვეშ მძინარის ძილიც უფრო მოუსვენარი ხდებოდა.
აქამდის უძრავად მწოლარე, ახლა ხან ერთ გვერდზე გადაბრუნდებოდა, ხან მეორეზე,
მოუსვენრად შლიდა ხელებს, არიდებდა პირს ზევიდან დაჩერებულ მზეს, ნიგვზის ფოთლებს შუა შემოპარულ მის გამთბარ სხივებს...
- უჰ, თავზე არ წამოგვდგომია მზე! - უცბად წამოვარდა ზეზე არისტო და პლატონს დაუწყო ღვიძება.
- ადე, ადე, ყმაწვილო... წავიდეთ, თვარა გაშუადღევდა ეს არის. ნუღარ დევიგვიანებთ!..
პლატონმა ძლივს გაახილა თვალები, ზანტად წამოდგა დაღლილი,
მაგრამ აფაცურებული არისტო აჩქარებდა, ძილის ნებას აღარ აძლევდა.
რამდენიმე ხნის შემდეგ ორთავემ ჩაიცვეს, დაიხურეს, ცხენები დაიჭირეს, შეკაზმეს,
ბიჭის პირით მადლობაშეუთვალეს მასპინძელს, შესხდნენ ცხენებზე და გასწიეს ქვედურეთისაკენ.
სალობერიძის სახლიდან ქვედურეთამდე კაი შორი გზა ჰქონდათ ჩვენს მგზავრებს.
მზე იწურებოდა, ისინი რომ სოფელში შევიდნენ და არისტომ ცხენი გააჩერა ერთ ჩანგრეულ ღობეში დატანებულ წკნელის ჭიშკართან.
- მივაწიეთ, ღვთის მადლით! - წამოიძახა მან და ცხენიდან ჩამოხტა.
ჩამოხტა პლატონიც. - აქაა? - იკითხა მან.
- აქ გახლავან, აქ, - რაღაც მტრულად წარმოსთქვა არისტომ, - აქ გახლავან...
ე, იმ ქოხში უფროსი ძმა გევიდა დროებით... ამაში კი საშუალო და უმცროსი არიან...
ეი, მასპინძელო! - დაიძახა არისტომ, ჭიშკარი რომ შეაღო და ეზოში შევიდნენ.
- მე შენ გეტყვი, ხმას ვერ გააწვდენ თავიდან ბოლომდის, იმხელა გაშლილი ეზო აქვთ ამ შეჩვენებულებს...
ჩაბარდნენ პატრონს, თუ რა დეემართათ, რომ არავინ ჩანს! - წაილაპარაკა წინ მიმავალმა არისტომ.
ოდის ყურიდან თავსაფარწაკრული ქალის თავი გამოჩნდა და იმწამსვე მიიმალა;
მერე იქიდანვე გამოხტა წვივებგატიტვლებული, პერანგა ბავშვი, შეჩერდა,
მიტრიალდა უცბად, ამოეფარა სახლის ყურეს და იქიდან დაუწყო ცქერა მოსულებს.
- ეწყინათ ჩვენი მოსვლა ამ მუდრეგებს?! - წაილაპარაკა არისტომ და მზად იყო ერთი-ორი ასეთი გინება კიდევ მიეძღვნა მასპინძლისათვის,
რომ აივანზე გამოჩნდა თმაგაჩეჩილი, ლამაზი სახის, ახალუხზე ღვედშემორტყმული, გაშლილი ჩოხით ყმაწვილი კაცი და სტუმრებისაკენ წამოვიდა.
ეს იყო უმცროსი ბრეგაძე, სერაპიონი.
- პლატონ სამანიშვილი გახლავთ!.. სერაპიონ ბრეგაძე!.. - პირველი მისალმების შემდეგ გააცნო ერთმანეთი არისტომ.
- მობრძანდით, ბატონო! - მიიპატიჟა სერაპიონმა მოსულები. - ეს ცხენები მიბოძე, არისტო!
- სერაპიონ ჩემო, აქიდანვე უნდა გამოგიტყდე, რომ ამაღამ თქვენს იქით გზა აღარა გვაქვს...
ვეღარსად წავალთ და, თუ ძმა ხარ, ცხენებისათვის საკვები გვიშოვე, შენი ჭირიმე! - უთხრა ბრეგაძეს არისტომ.
- კი, ბატონო!.. რამდენიც გნებავთ... კი, ბატონო!
ჯერ აგერ დავაბამ და მერე მე თვითონ მოვუვლი... სახლში მიბრძანდით!
- დავითი შინაა?.. - იკითხა არისტომ სერაპიონის უფროსი ძმა.
- არ გახლავთ... საღამოს გიახლებათ... სხვაგან საქმე ჰქონდა...
- კაი დაგემართოს - წაილაპარაკა არისტომ და თან გუნებაში დაუმატა:
”აბა, საქმეს დაჩქარება უნდა იმ მხეცის მოსვლამდი, თვარა მერე დროსაც ვეღარ ვიშოვი, მამიდაჩემს სიტყვა ვუთხრა”.
- მამიდაჩემი რას შვრება, სერაპიონ ჩემო?- რას იზამს... კარგადაა... აგერ თავადაც მოდის!
მართლაც, ოთახიდან აივანზე გამოვიდა ხნიერი დედაკაცი, ჩამოირბინა კიბე და კვატასავით მობაჯბაჯებდა არისტოსაკენ,
თან თავსაფარს ისწორებდა და თან გაიძახოდა:
- შენი ჭირიმე... შენ დაგენაცვლა მამიდაშენი ელენე, შენ!
ჩემო გვრიტო და მალხაზო... ძლივს არ მოვესწარი კიდევ შენს ნახვას! შენი ჭირიმე, შენი, შენი!
- და სიხარულით გაცეცებული ქალი ეხვეოდა თავის ძმისწულს და მხურვალედ ჰკოცნიდა.
- არ გრცხვენია, ბიჭო, ასე რომ მიმივიწყე?.. ასე უნდა მამიდის დავიწყება?.. ასე?..
- აწი ხშირად გნახავ, მამიდაჩემო... უფრო ხშირად!..
სტუმარი მოგიყვანეთ, მამიდა, სტუმარი აზნაური პლატონ სამანიშვილი, ბეკინა სამანიშვილის შვილი!
ძალიან სასიამოვნო სტუმარი! - ეშმაკური ღიმილით დაათავა არისტომ სიტყვა.
ხნიერი დედაკაცი უცბად მიტრიალდა, თავი დაუკრა პლატონს, ხელი ჩამოართვა და თანაც მოიბოდიშა:
- ღმერთო მომკალი! სიხარულმა გამომაჩერჩეტა მე უბედური, თვალები რავა ამება მე უბედურს, მობრძანდით;
სახლში მობრძანდით, ნუ მიძრახავთ, ჩემო ბატონო!
- რას ბრძანებთ, ბატონო! - მიუგო პლატონმა, - რათ სწუხართ მაგისათვის...
- დავიწყებული ვყავარ, ჩემო ბატონო, სულ დავიწყებული! ერთხელ წელიწადში რავა არ უნდა გნახოს შენიანმა?
- გამხნევდი, მამიდაჩემო! აწი უფრო ხშირად გნახავ-თქვა, აკი გითხარი.
- უწინაც მპირდებოდი, მარა...
- ახლა აღარ მოგატყუებ, შენ არ მომიკვდე! - სიცილით მიუგო არისტომ.
- ნეტავი მაგას მოვესწრებოდე და! - კი მოესწრები!..
სერაპიონს კიდევაც გაუკვირდა არისტოსაგან ეს დაჯინებული სიტყვა და უნდობლად მისჩერებოდა ამის მთქმელს,
რადგან ვერ მიმხვდარიყო ნათქვამის მნიშვნელობას.
პლატონი კი დაკვირვებაში იყო გართული. ეს დედაკაცი სწორედ ურიგო არ იყო.
თავის ხნოვანობის მიხედვით შეხედულებაც სასიამოვნო ჰქონდა.
მართალია, ეტყობოდა გამოსვლის წინ უმარილი მოესვა პირზე, თვალების უბეები სულ ამოთეთრებული ჰქონდა ამ საცხებლით,
მაგრამ მაინც მისი კაი ფერი წითური ლოყები თვალში ეცა პლატონს.
და თქმა არ უნდოდა, რომ ბეკინა ვერ დაიწუნებდა ამ ქალს.
რაც მეტს უკვირდებოდა პლატონი, თანდათან რწმუნდებოდა, რომ გულკეთილი, კარგი ადამიანი უნდა ყოფილიყო.
ამას იგი ქალის სახეზე კითხულობდა ნათლად;
და ამასთან სალომესგან ამისი ქება რომ აგონდებოდა, მისი უშვილოსნობა, რომ ორი ქმრის ნაყოლი იყო,
რომ მას შეეძლო მისი ლუკმის დაცვა განუზიარებლად, პლატონის გული სიხარულით ივსებოდა,
მეტი სიამოვნებისაგან აჩქარებით ტოკავდა და სიყვარულიც ეღვიძებოდა ამ ადამიანისადმი.
ამ უკანასკნელი გრძნობით, თუმცა ჯერგამოუთქმელით, მას სწადდა ამთავითვე თავისკენ მიემხრო ეს ქალი,
მიემხრო და ნამუსზე შეეყენებინა, რომ მასაც სიყვარულისათვის სიყვარულითვე ეპასუხა და არა ბოროტებით.
- ჩანს მართლაც ღმერთი მწყალობს! - გაიფიქრა კმაყოფილმა პლატონმა.
მიპყრობილი თვალით იგი ცდილობდა არისტო მიეხვედრებინა, რომ მას მოსწონდა მამიდამისი,
რომ იგი თანახმა იყო და სწადდა, რაც შეიძლება მალე დაეწყნარებიათ მისი აფანცქალებული გული თანხმობის სიტყვის გაგონებით.
იგი ისეთნაირმა მოუთმენლობამ შეიპყრო, ისეთნაირ მოუსვენრობამ შეიპყრო, თითქოს ვისიმე შიში ჰქონდა,
მოცილე არ გამოჩენოდა, ვინმეს არ წაერთმია ეს მოხუცებული ქალი, ხელიდან არ გამოეგლიჯა მისთვის ასეთი ძვირფასი არსება.
არისტო ადვილად მიუხვდა, რასაც პლატონის თვალები ეუბნებოდნენ.
მაინცდამაინც მისთვის არაფერი საჭირო იყო პლატონის ნიშნები.
კი, მართალია, ამით საქმე ადვილდებოდა, მარტივდებოდა, თორემ მის გუნებაში საქმე გადაწყვეტილად იმ წამიდან მიაჩნდა,
რაკი პლატონს ამ ეზოში ფეხი შემოადგმევინა;
იმ წამიდან, რაც უნდა უარზე დამდგარიყო პლატონი,
არისტოს გადაწყვეტილებით, იგი იძულებული შეიქმნებოდა, - ამას მოახერხებდა არისტო,
- უსათუოდ დედინაცვლად მიეღო მამიდამისი.
მაგრამ რაკი პლატონმა ქალი მოიწონა და თანახმა ხდებოდა, მას საქმე უადვილდებოდა.
ამით შეხალისებული არისტო მიზეზს ეძებდა, რომ მამიდამისი ოთახში შეეხმო და გამოეცხადებინა მისთვის მათი მოსვლის მიზეზი.
ეს მით უფრო საჭირო იყო ახლავე ექნა, რომ დავითი სახლში არ იყო და მეთვალყურე უფრო ნაკლები ეგულებოდა.
ის იყო არისტომ ამის ასრულება დააპირა, რომ აივანზე გამოვიდა დავითის ცოლი,
ნუჩია, ყმაწვილი, სახეგამხდარი ქალი, თითქმის ტიტველა, ძუძუთაბავშვით ხელში.
მან სტუმრებს ხელი ჩამოართვა და ხმაამოუღებლად მიჯდა კუთხეში, პატარა, დაბალ სამფეხა სკამზე.
- ბატონი ძალიან გემდუროდათ, რომ არ ნახულობდით, - მიმართა არისტოს ნუჩიამ, ჩვეულებრივი მისალმების შემდეგ.
- ახლა საქმე ისე მაქვს, რომ აწი აღარ ვათქმევინებ მაგნაირ სამდურავს ჩემზე! - მიუგო არისტომ.
- კაი დაგემართოსთ! - მაგასაც ვნახავთ! - თქვა ელენემ.
- აგერ ნახავ! - თქვა არისტომ და მერე უცებ დაატანა: - უკაცრავად ვარ, სერაპიონ ჩემო, ცხენებისათვის რომ გთხოვე... აწი ქე დაღამდება და...
- ახლავე, ჰა, ახლავე! - წამოდგა სერაპიონი და ქვევით ჩავიდა.
- მამიდაჩემო, ეს ლეკურ-ხანჯალი შემინახე შენ - წამოდგა არისტო და შევიდა სახლში: მას თან შეჰყვა მამიდამისიც.
არისტომ ჩამოიხსნა ლეკური და გადასცა ელენეს;
ახლა ხანჯალს რომ იხსნიდა, კარებისაკენ თვალებდაჭერილმა, დაბალი ხმით ელენეს მიახალა შემდეგი სიტყვები:
- მამიდა, იმ ყმაწვილს დედინაცვლად უნდიხარ, იცოდე, და აქედანვე მითქვამს შენთვის, არაფრის გზით უარი არ მოხერხდება!
- ასე მასხრობაში უნდა გაატარო, შე დოუწყნარებელო, შენი წუთისოფელი?.. - მიუგო ხნიერმა ქალმა.
- შენ არ მომიკვდე, მე შენ არ გეხუმრებოდე!.. შენ არ მომიკვდე!..
კაი ოჯახი, კაი მამული... სახლი, კარი, პატიოსანი აზნოუშვილები... ჭარმაგი მოხუცებული...
არც ისე მოხუცებული მაინცდამაინც!
- სუ, შე უხეირო, სუ! გეყოფა... სხვა რამეზე იმასხრე... შენ გენაცვალე, სხვა რამეზე... ღმერთო მომკალი!..
- კი არ გემასხრები, საქმეს გეუბნები და გეიგონე ჩემი!
ღმერთი გამიწყრეს, თუ გეხუმრებოდე, შერცხვენილი ვიყო, თუ პირდაპირ ამაზე არ ვიყოთ მოსული.
არ დაიჯერებ კიდევ? ამ მხეცების ხელში რომ ხარ, მებრალები და ღმერთმა ხსნა გაღირსა და ეს არის...
- და არისტო მოუყვა სამანიშვილების ამბავს ელენეს, აწონებდა მათ, თუმცა თვალითაც არ უნახავს მათი ცხოვრება;
პირდებოდა, რომ სულ აღარ მოგშორდები, რაკი სამანიშვილისას მიგიყვანო, ათასნაირ ფერადებით უწერდა ახალ ოჯახში ცხოვრებას.
- გზა არ გაქვს, გზა, უარი თქვა! რას ამბობ?! კაი ოჯახი, კაი სასმელი, კაი საჭმელი, ყველაფერი ბევრი...
მე სულ შენთან ვიქნები, მეტი რა გინდა კიდევ? არა, უარის თქმა ყოვლად შეუძლებელია...
ყოვლად შეუძლებელი! ლაპარაკი საჭიროც აღარაა.
შენ არ მომიკვდე! - გადაწყვეტით ამბობდა არისტო.
ამნაირი უცნაური, მოულოდნელი ამბის გაგონებისას ხნიერი ქალი ხან “უიმეს” იძახდა, ხან შეჰკივლებდა გაოცებული,
ხან აჩუმებდა თავის ძმისწულს, ხან რას ამბობდა, და ყოველივე ეს სიზმარივით ეჩვენებოდა საწყალს.
მას სრულიად არ სჯეროდა ძმისწულის სიტყვა, ასე რომ არისტოს გულიც მოუვიდა ბოლოს, რომ ამ დედაკაცს ვერაფერი შეასმინა.
ძლივს, როგორც იქნა დააჯერა, რომ მართალს ეუბნებოდა, რომ მთხოვნელი სახლში ჰყავდა მოსული და დარწმუნებულმა, რომ ხუმრობა აღარ იყო,
ელენემ უნებლიეთ ამოიხვნეშა და უნებურად წამოსცდა:
- ვინ გამიშვებს აქედან, შვილო? - რატომ?
- ხარჯი დაჭირდებათ... თავს ვერ ირჩენენ და ამნაირ საქმისათვის რა მოეძებნებათ?
- ჩემს კბილებს!.. მაგათ ხელში, რომ მოვკვდე, მაინც არ დაგტოვებ, რაკი ამნაირი საშუალება მეძლევა...
რას დავეძებ მაგათ? კისერიც უტეხიათ!..
- რას იზამ, შვილო?.. რას მოუხერხებ?..
- რას ვიზამ? რას ვიზამ და მოგიტაცებ - ამას ვიზამ!
- უიმე... უიმე!.. - და პირზე ხელი მიიფარა ელენემ. - უიმე!.. ჩემი გამოჭენება გინდა ამ მოხუცებულობის ხანს?..
უიმე! უიმე! აჰ! არ თქვა, მაგ!.. არა, არა! შენი ჭირიმე!.. ასე გავატარებ გაძაღლებულად ჩემს წუთისოფელს...
არაფერს არ დავეძებ, შენ დაგენაცვლე!
- აწრიალდა იგი.მაგრამ არისტო თავისას არ იშლიდა.
გადაწყვეტით გამოუცხადა, რომ უსათუოდ უნდა წაჰყოლოდა სამანიშვილს, გამოუცხადა მოტაცებაც რაგვარად უნდა მოეხერხებინათ:
ელენე ესტუმრებოდა ერთ თავის ნათესავს, საიდანაც წაიყვანდნენ და ჯვარს დასწერდნენ ბეკინაზე.
არისტო ხმის ამოღების ნებასაც არ აძლევდა მოხუცებულ მამიდას, რომლის გონებას რაღაც ბურანი შემოხვეოდა ყოველი ამ გაგონილისაგან.
ამასობაში კი აივანზე დარჩენილი ნუჩია და პლატონი, თუმცა თითო-ოროლა სიტყვით შეენაცვლნენ ერთმანეთს,
მაგრამ მუსაიფი მაინც ვერ გამოაწყვეს და მოელოდათ მეტად სამძიმო, უხერხული მდგომარეობა, ხმაგაკმენდით სხდომა,
როცა მათდა ბედად ბავშვმა ტირილი დაიწყო და ერთი წამის შემდეგ ისეთი ყურთასმენის წამღები ჭყვირილი მორთო,
რომ ნუჩია იძულებული შეიქნა ამდგარიყო და სტუმარი გაეთავისუფლებინა ბავშვის შემზარავი წივილისაგან.
მარტოდ დარჩენილმა პლატონმა პირი ეზოსაკენ მიიბრუნა და იქაურობას დაუწყო თვალიერება.
ჩამოწოლილ ბინდში ახლა კიდევ უფრო გულდამწყვეტი შეხედულება მიიღო აქაურობამ, ვიდრე პირველ დანახვაზე ჰქონდა.
პატარა ხრიოკი, დაფერდებული ადგილი, აქა-იქ ჩამტვრეული ღობით შემოვლებული;
ფერდობზე მიკრული, წინიდან ბარჯგებზე შეყენებული პაწაწინა ოდა, რომლის აივანზე იჯდა ახლა პლატონი;
ცოტა მოშორებით გლეხური სახლი, ალბათ, უწინ სამზარეულოდ ხმარებული,
რომელიც უფროს ძმას გადაეტანა და რომელშიაც ახლა ცხოვრობდა თავის ცოლ-შვილით,
- ეს იყო  ის შენობები, რაც ამ ეზოში ჩანდა.
ღობის გადაღმა მოჩანდა ისლით დახურული, ერთიმეორეზე მიკრული გლეხის სახლები;
ქვევით, დავაკებულში მოჩანდა დანარჩენი სოფელი, როგორც ეტყობოდა, ღარიბი, შეუძლებელი.
წინათ მიყუჩებული, მიჩუმებული სოფელი თითქოს ახლა შეხალისდა, გამოიღვიძაო;
ორღობეებში თავდაღმართიდან ერთი ჯლიგინით მოერეკებოდნენ საქონელს, მოისმოდა უკან მომდევარ მწყემსების ყვირილი, შეწყრომა.
სახლების ერდოებიდანაც აქა-იქ კვამლმა იწყო ამოფშუება.
თითქოს ამ პატარა ქოხშიაც სიცოცხლემ გაიღვიძაო.
პატარა გოგომ ჩაფით წყალი მოარბენინა;
მერე, ეტყობოდა ცეცხლიც დაანთეს და, რამდენიმე ხნის შემდეგ, გაღებული კარიდან მკაფიოდ მოისმა მჭადის მცხობელის ხელების პარტყა-პურტყი.
პატარა თავშიშველა და ფეხშიშველა შვიდი-რვა წლის ბიჭმა, პარკით გვერდზე, სახრით ხელში, შემორეკა ეზოში რამდენიმე სული საქონელი;
ამას უკან შემოჰყვა გრძელწვერა, შეხსნილი ახალუხით, ძელით მხარზე, ღვედში ნაჯახგარჭობილი კაცი,
რომელმაც ერთი გაჯავრებით შეჰყვირა ბავშვს, როცა საქონელი ქოხისკენ გაეშურა;
ბავშვი გაიქცა და ისევ აქეთ გამორეკა პირუტყვი.
მოჰკრა თვალი თუ არა აივანზე უცხო კაცს, იმწამსვე ოდის უკან მიიმალა.
ეს კაცი იყო დათია ბრეგაძე.
ცოტა ხნის შემდეგ, ქოხის მახლობლად, გადასაბიჯზე გადმოაბიჯა მხარზე შეშა გადებულმა მეორე კაცმა,
- ეს უფროსი ბრეგაძე იყო. მან კარებთან დააგდო ტვირთი, მოიხედა ოდისკენ, მიაჩერდა პლატონს და სახლში შევიდა.
- ის ვინაა, აივანზე რომ წამოჭიმულა?
- უსიამოვნოდ, წარბების შეხრით შეეკითხა დათია ცოლს, რომელიც ცეცხლს ანთებდა ოდის უკან გადმოხურულში,
რაიც სამზარეულოს მაგიერობას უსრულებდა ამ ოჯახს მის შემდეგ,
რაც ანტონმა სამზარეულო სახლი გაიტანა შიგ დასადგომად, სრულს გაყოფილობამდის.
- რა ვიცი, ვიღაც სამანიშვილიაო... არისტომ მოათრია! - მიუგო სერაპიონმა.
- არისტომ?! მაგ ოხერი კიდევ მეეთრა?! რა მინდაო?..
- რა ვიცი, რა უნდა!.. დაწანწალობს, სხვა რა ენდომება!..
რაი მევიდა, სულ იმას იძახის, რომ აწი უფრო ხშირად ვივლიო... მამიდამისს არწმუნებს...
- მისმა სიცოცხლემ!.. მე იმას აქ ბინა დავადებიო?! ორივეს კარში გავყრი!.. რა გვარია ის კაცი?..
- სამანიშვილი, ბატონო, სამანიშვილი... რა იქნა ამდენი კითხვა?
- გაჯავრებით შეუტია ნუჩიამ. - ვახშამი გვჭირია აგერ...
- რა ვახშამი უნდათ?.. - დაიწყო დათიამ.
- ახლა მაგას მომიყევი კიდევ! - გააწყვეტინა სიტყვა ცოლმა.
- აბა, რა!.. რაც მაქვს, ის ჭამონ, იმასაც კარგად გიახლებიან!.. არა, მაგათ სიცოცხლემ, ძროხას დოვუკლავ ახლავე!
- ჰო, ხმელა ჭადი და ლობიო მიუტანეთ!.. იმ უცხო კაცის მაინც უნდა მოირიდოთ, თქვე დალოცვილებო!..
ასეთი თავისმოჭრა, გამოჭიანურება არ გამიგონია მე!..
წადი, ბატონო, - მიუბრუნდა სერაპიონს ნუჩია:
- წადი, ყმაწვილო, და ერთი ქათამი, რავარცხა იქნას, მონახე და დამიჭირე... არ შეიძლება ასე!..
- სად მოვნახო ახლა ამ ჩამობნელებულში!.. საცხა ორიოდე წიწილია, არც კი ვიცი კარგად, რომელ ხეზედ ჯდებიან!
- ეგერაა კვინცხაზე, ეგერ, ეჰ! - ანიშნა ნუჩიამ. - წადი, ღვთის გულისათვის!.. მერე უფრო გაგიჭირდება.
სერაპიონი მიბრუნდა და ზანტად, ბურტყუნით წავიდა კვინცხისაკენ.
- დედა, ჭადი მინდა მე! მშია! - მივიდა დედასთან ახლად დაბრუნებული სამწყემსურიდან დათიას შვილი.
- მეიცა, შვილო! ვერ ხედავ აგერ რამდენი საქმე მაქვს?! დათია, შეუმატე ამ ცეცხლს, შე კაცო!..
- მშია მე, რა მევიცადო!..
- დაგამშიათ გამჩენმა! - შეუტია ნუჩიამ, რომელმაც ის იყო ჭადებისათვის ფქვილს წყალი დაასხა გობზე.
- დაგამშიათ გამჩენმა! ჰა! შენ თვითონ არ შეგიძლია, რომ მონახო და ჭამო?!
აი, შეგარცხვინა ღმერთმა! - და ნუჩიამ შვილს გადმოუგდო ცივი ჭადის ნატეხი;
მერე უცბად მიბრუნდა, წამოავლო პატარა დოქს ხელი,
გაუშვირა იგი პატარა ბიჭს, რომელიც მადიანად ილუკმებოდა ცივ ჭადს და უთხრა:
- მალაქიასთან გადაირბინე, ვარლამია, და უთხარი, დედა შემოგეხვეწა-თქვა, ჩემო მალაქია,
ეს ერთი დოქი ღვინო გამომიგზავნე-თქვა და მე ვიცი შენი პატივისცემა-თქვა...
ჩემო მალაქია-თქვა, ძალიან შემოგეხვეწა დედა-თქვა... უთხარი, რომ უცხო სტუმარიმოუვიდა-თქვა.
ჰა, დროზე ქენი, დროზე, ჩემო ვარლამია!
ბავშვმა გამოართვა დოქი და დედის დამტკბარ სიტყვაზე შველივით მოჰკურცხლა.
- ნელა, ბიჭო, დოქი არ გატეხო! - მიაძახა ნუჩიამ.
არისტომ რომ მამიდამისთან გაათავა ლაპარაკი, აივანზე გამოვიდა, ხმადაბლა და ხალისიანად უთხრა პლატონს:
- ერთ წამში მოვაკვარახჭინე საქმე, ერთ წამში... კინაღამ არ გადამერია საწყალი დედაბერი!
ხა, ხა, ხა! მარა იმედია, ამათსავით შენ არ შემიკრავ ნათესავთან სასიარულოდ გზას! რასაკვირველია!
- და არისტო მოუყვა, თუ როგორ უნდა დაებოლოებინათ მათ თავისი საქმე.
- საქვრივოს მერე ბიძაჩემს ივანეს ამოვაღებინებთ... ნახევარი იმან წეიღოს საქმის საწარმოებელი, ნახევარი შენ!..
რა გენაღვლება... მაგათ კი არ შევარჩენ და!
- ჰქონდეთ, ჰქონდეთ!.. ცოდვაა, არაფერი გააჩნიათ!
- რას დევეძებ! მე რა კარგი მახსოვს მაგათგან!
ეზოდან მოისმა რაღაც ხმაური... აგერ გაირბინა ქათამმაც, მას უკან მისდევდა ძაღლი დასაჭერად.
აგერ კაცის ფეხის ხმაც მოისმა, რომ მირბოდა.
- ეს ოხრიშვილები, თავი ნუ მომიკვდება, ახლა დასდევენ ვახშმისათვის ქათამს!..
სად იყვნენ აქამდის?! ვაი თქვენს პატრონს, თქვენს პატრონს!
პლატონ, სანამ ესენი ქათამს იჭერენ, ერთი ცხენებს დავხედავ ჩუმად,
თვარა მე დარწმუნებული ვარ, ერთ კვნიტ ჩალას არ აღირსებენ და ხვალ, შენი მტერი იქნა ისე, ისენი რომ იქნებიან!
- თქვა არისტომ, ფეხაკრეფით ჩავიდა კიბეზე და მიბნელებულში გასწია იქით, სადაც ცხენები ეგულებოდა.
ქათამს ისევ დასდევდნენ დასაჭერად და ამიტომ არისტო მორიდებით მიდიოდა წინ, რომ არავინ შეხვედროდა.
უეცრივ რაღამაც გაისისინა ჰაერში და არისტოს მძიმედ მოხვდა ჭოლოკი მარჯვენა კუნთში.
- არ მომკლა ამ ვირმა! - გამწარებით წამოიძახა მან და იქვე დაეცა მიწაზე გულშეწუხებული.
- აი, თქვენი რჯული, აი, თქვენი!.. ოოოჰ! ოოოჰ! ქე არ მომკლეს ამ ურჯულოებმა ერთი წრიპა ქათმის გულისათვის!..
ამოგივარდათ ოჯახი! ოჰ, ჰო, ჰო! - ტკივილისაგან მიწაზე წრიალობდა არისტო და ორივე ხელით იზელავდა კუნთს.
- თქვენ დაგწყევლოთ ღმერთმა, თქვენ შეგაჩვენოთ დამბადებელმა!
ვის გოუგონია ღამეში ჭოლოკებით ქათმის დევნა! ყველაფერში უხეიროები, ყველაფერში!..
ახლა ეს ქათმის დევნა ეზოს მეორე ყურედან მოისმოდა.
არისტო წამოდგა და კოჭლობით მაინც ცხენისკენ წავიდა.
- თითქოს განგებ ჩემთვის ესროლოს ამ შეჩვენებულს! - გაეცინა თვით არისტოს. - ძალიან არ გოუხარდება, რომ გეიგოს!..
და მან გადაწყვიტა, რაც შეეძლო, ძალა დაეტანებინა თავისთავისათვის,
დაეძლია ტკივილი და მასპინძლისათვის მათდა სასიხარულოდ, არ გაეგებინებინა ეს ამბავი.
ცხენებს მართლა არაფერი საჭმელი არ ჰქონდათ, იდგნენ საცოდავად, ხეზე მიბმულნი ბაწრით.
არისტომ თავი გააქნია, გულში ჩაირტყა მუშტი დაქადნებით და უკან გამობრუნდა გინებითა და ლანძღვით მასპინძლის მიმართ.
აივანზე რომ ამოვიდა არისტო, პლატონი იქ აღარ დაუხვდა; იგი დათასთან მუსაიფობდა ოთახში.
მათ შეუერთდა არისტოც. ეს უკანასკნელი, მეტად ცუდ გუნებაზე დამდგარი, ისეთ კილოზე ელაპარაკებოდა დავითს, რომ პლატონი შიშმა აიტანა,
- ვაი თუ რამ კინკლაობა მოხდეს ამათ შორისო.
მაგრამ რაღაც მანქანებით დავითი მოთმინებით იტანდა არისტოს გადაკრულ სიტყვებს,
უყურადღებოდ სტოვებდა მათ და ამის წყალობით ვახშამმაც მშვიდობიანად ჩაიარა და მშვიდობიანობაში მოსვენების დროც წამოეწიათ.
სტუმრები ცალკე დააწვინეს ოთახში; დავითი თავის ცოლითა და მათთან ელენეც მეორე ოთახში დაწვნენ;
სერაპიონმა გარეთ, აივანზე, დაიგო ქვეშაგები.
ორსავე ჩვენს მგზავრს მალე მიეძინა, მაგრამ ისევ გამოეღვიძათ ბავშვის ყვირილ-წივილზე, რაიც მეორე ოთახიდან მოისმოდა.
ეტყობოდა, რომ იგი მალე არ დაწყნარდებოდა და უფრო უმატებდა ჭყივილს დედისა და მამის გაჯავრებით “სუ”-სა და ”ჩუ”-ს მიძახებაზე.
- გაფხრეწა!.. გაგლეჯა!.. - ეუბნებოდა აქედან მოთმინება დაკარგული არისტო. - არ გადარჩენა... ყველასი!
- კაი, კაცო! გეიგონებენ! - აჩუმებდა პლატონი.
- გეიგონონ!.. ვაი და ვუი ყველას!.. რა დამაძინებს, თუ გიყვარდე, ამ ჯოჯოხეთში?!
მაგრამ დაღლილობამ მაინც დასძლია და ცოტა ხნის შემდეგ არისტოსაც და პლატონსაც ტკბილად ეძინათ, თუმცა ბავშვი კიდევ დიდხანს ჭირვეულობდა.
შვილის მაშვლობა მეტად სასიამოვნოდ დაურჩა მოხუცებულ ბეკინას.
ძალიან იამა გუნებაში ისიც, რომ ქალის მოტაცება სჭირდებოდა.
ბეკინას გაახსენდა ყმაწვილკაცობა, ამისთანებს ჩვეული გიჟმაჟობა.
ეს გარემოება რომ გაახსენდებოდა, რაღაც შემატებულ სიცოცხლეს ჰგრძნობდა,
სასიამოვნო ღიმილი ეფინებოდა სახეზე, თუმცა შვილს კი უთხრა საყვედურივით:
- ”ეგ მოტაცება კი, შვილო, საჩემო საქმე აღარაა!.. უნდა აგერიდებია ეს!”
ყველაფერი მოთავებული იყო, საჭირო იყო მხოლოდ შუათანა ლხინისათვის მომზადება,
რომ ოჯახის დედა პირველად გაყრუებულ სახლში არ შემოეყვანათ.
პლატონმა მიიპატიჟა დანიშნულ დღისათვის ახლო მეზობლები.
მივიდა სიძესთან და, როგორც იყო, შეირიგა შემომწყრალი კირილე,
რომელსაც სთხოვა ქალის მოსაყვანად წაყოლოდა, რაზედაც კირილემ სიხარულით თანხმობა გამოუცხადა.
- ახლა ისევ გულდამშვიდებით შეგვიძლია ვიყოთ. დარწმუნებული ვარ, ამ ჩემ დედინაცვალს არაფრის გზით შვილი არ მიეცემა...
ეს გათავებულია... კაი ქალიცაა, შენ ნუ მომიკვდები, თვარა აგერ ნახავ!..
შენთვისაც კაი იქნება; ცოტა რაცხა-რაცხაზედ ყურს მაინც გიგდებს... წაგეხმარება ხანდახან რამეში...
- ეუბნებოდა გულდაწყნარებულიპლატონი მელანოს.
- დახმარება მისი ის იქნება, თუ შეგვარჩენს, რაზედაც ახლა ვართ... მეტი არაფერი არ მინდა მისგან!
- რასაკვირველია!.. მაგია, აბა! დარდი ნუ გაქვს!
დადგა სანატრელი დღეც ბეკინასათვის.
პლატონმა, არისტომ და კირილემ რამდენიმე სხვა ყმაწვილის თანხლებით მოიყვანეს ელენე სამანიშვილისას და მოხუცებულებს ჯვარი გადასწერეს.
პატიოსანმა აზნაურმა საკადრისი ლხინი გადაიხადა.
ამ სიხარულის დღეს კირილემ სწორედ დაპირებისამებრ განსხვავებით მოულხინა თავის სიმამრს და სხვებიც მოალხინა, უჩხუბრად, უცემატყეპოდ.
პლატონის სიტყვა გამართლდა: მელანოს ძალიან მოეწონა ახალი დედამთილი,
რომელმაც მალე გაათავა პატარძლობა და რძლის ხელისშემწყობი შეიქნა ყოველ საქმეში.
ბეკინაც ძალიან კმაყოფილი იყო და ეს კმაყოფილება მით უფრო ახარებდა,
რომ ელენემ მალე, სულ მოკლე ხანში, ოჯახის წევრთა სიყვარული დაიმსახურა და სიამტკბილობა შემატა სახლს.
პლატონი იმდენად გულდაჯერებული იყო დედინაცვალით,
რომ მზად იყო ხელი აეღო მის საქვრივოს გამორთმევაზე ბრეგაძეებისაგან და არისტოს ეხვეწებოდა საქმის მოსპობას ამის თაობაზე და ძალიან სწყინდა,
რომ არისტო არ თანხმდებოდა და მის თხოვნას არ იჯერებდა.
- ბევრი გაქვს ყველაფერი?.. გაწყენს, რომ შეგემატოს ცოტა რამე თუ? - ეუბნებოდა პასუხად არისტო.
- არა. მარა... იმათგან...
- ერთი გულჩვილი შენ შემხვდი კიდევ!.. შენც კარგად გამოგადგება, ჩემო ძმაო!..
რაზე უნდა დაკარგოთ?.. არ ვიცი! რაც მეტი გვექნება, უფრო მეტს მოვილხენთ, პლატონ ჩემო! არა, ბატონო ბეკინა?
- რასაკვირველია, რასაკვირველია! - უპასუხა ბეკინამ,
რომლის სული და გული შეიქმნა ეს კაცი და რომლის მოშორება მას ახლა სამძიმოდ დაურჩებოდა,
თუმცა ღვთით, არისტოს მხრივ ამაზე შიში არ ეჭირვებოდა.
იგი ჯერჯერობით, როგორც ეტყობოდა, კიდევ კაი ხანს არ აპირებდა ფეხის მოცვლას ამ ახალი ბინიდან.
ასეთ საერთო სიამოვნებაში, კმაყოფილებაში, ერთმანეთის სიყვარულში მიდიოდა დრო და ჟამი სამანიშვილის ოჯახში
და ერთ დრომდე კიდევაც გაგრძელდებოდა ეს ბედნიერების ჟამი,
რომ ერთ დღეს მელანოს თავზარდამცემი, გულის ამრევი, ჭკუაზე შემშლელი ამბავი არ გადაეცა თავის ქმრისათვის,
რითაც გული მოაყვანინა პლატონს ისე, რომ მან კიდევაც შეუბღვირა და მიაძახა წყრომით:
- ნუ სულელობ ერთი შენ!.. რა სახუმარო საგანი ნახე ახლა?
- კი არ გეხუმრები, საქმეს გეუბნები!.. გეუბნები, ისეთ ნიშნებს ვატყობ ამ ქალს, რომ მეშინია ორსულად არ იყვეს!..
შვილები ნუ მომიკვდება!.. არ გითხრა, აბა?! მე თვითონ აგერაა გადვირევი...
რა ამბავია ეს ჩვენს თავზე?! ღმერთო, შენ დაგვიფარე! - იწერდა პირჯვარს მელანო.
პლატონი სრულიად დაიბნა და ხმაგაკმენდილი მისჩერებოდა ცოლს;
სრულიად არ სჯეროდა მისი ნათქვამის სინამდვილე, თუმცა გულმა მოუსვენრად ტოკვა დაუწყო.
- მოგებლანდა... აბა რავა შეიძლება?! - წაილაპარაკა მან და ცოლს მოშორდა, თითქოს ეშინოდა,
რომ უფრო დაბეჯითებული, თავზარდამცემი რამ არ გაეგონა მელანოსაგან.
- რასაკვირველია, მოგებლანდა!.. აბა, კარგად დოუკვირდი, თუ არ ცდები, გეიგებ მაშინ!
- ნეტავი, ნეტავი, შენი კარგა ყოფნით!
- მოვკლავ მაგ უბედურს!.. ღმერთმანი, მოვკლავ! - ამბობდა თავისთვის პლატონი, ცოლის სიტყვები რომ გაახსენდებოდა ელენეს შესახებ.
- ღმერთმანი, მოვკლავ! ეჰ, სისულელეა, რასაკვირველია, სისულელე... მელანოს მოეჩვენა მხოლოდ!
საღამო ჟამი იყო, მელანომ რომ უთხრა თავისი ეჭვი ქმარს და ვახშამზე პლატონი იმდენად თავის საინს არ დასჩერებოდა,
რამდენად თვალი დედინაცვლისკენ ჰქონდა, მაგრამ ვერაფერ ცვლილებას ვერ ამჩნევდა.
- ძალიან არ მოტყუვდი, მელანო? - ღიმილით უთხრა მან დაწოლის ხანს ცოლს.
- არა, პლატონ, არა, არ უნდა ვცდებოდე, შენ არ მომიკვდე!..
- კაი, ნუ გადამრიე კაცი! - რა ვქნა, შენ დაგენაცვლე, მეც შიშში არ ვარ?
პლატონი გაჩუმდა. ამ საგანზე ლაპარაკიც კი არ უნდოდა.
გული რაღაც სევდით ევსებოდა ამის გაგონებაზე, თუმცა დაჯერებამდის მეტად შორს იყო.
მელანომ ისევ დაიწყო ამ საგანზე ლაპარაკი, მაგრამ პლატონმა სთხოვა გაჩუმებულიყო, სხვა რამეზე ელაპარაკნა.
მან სცადა ძილისათვის მიეცა თავი, მაგრამ ცოლის სიტყვებს ყურში ზარივით წკრიალი გაჰქონდათ.
- ვაი თუ მართლა უბედურება მეწია?! - ფიქრობდა პლატონი.
- ისეთ ნიშნებს ვატყობო... აჰ, რავა შეიძლება?! ვინა თქვა, ვის გოუგონია, ამგვარი ამბავი მომხდარიყვეს?!
ორნაქმარევს, უშვილოს, ამ სიკვდილის წინ შვილი მიეცეს?! ჰმ!
და პლატონი ამშვიდებდა, აწყნარებდა თავის გულს, ცდილობდა, რომ სისხლი თავში არ ავარდნოდა, ტვინი მოესვენებინა;
გვერდიდან გვერდზე ბრუნდებოდა, ცდილობდა დასძინებოდა, მაგრამ ძილი მაინც არ ეკარებოდა...
ყურებში ისევ ცოლის სიტყვები ესმოდა, რომელთაც მისი ტვინი მოუსვენრად ედავებოდა, ეწინააღმდეგებოდა.
დიდხანს იბორგა, დიდხანს იტრიალა ასე გაწვალებით საწყალმა პლატონმა, რომ ისევ მელანოს ხმა მოესმა:
- ე, შეხედე, შე კაცო, თუ ვცდები, თუ სისულელეს გეუბნები!
ე, შეხედე! ე, თუ ვცდები... ე, რავა ეტყობა! ახლაც ვერ ხედავ?
და ფანჯრიდან ანიშნებდა პლატონს ეზოში მოსიარულე ელენეზე.
პლატონი მისჩერებოდა ხმაამოუღებლად, გულაფანცქალებული.
დედინაცვალმა თითქოს დაინახა ფანჯარასთან მდგარი გერები და ამათკენ გამოსწია.
- ე, ე, უიმე... უიმე! - იყვირა მელანომ, - უიმე!.. ახლაც ვცდები?.. კიდევ ვცდები?..
ვაი დედაშენს, ვაი დედაშენს! - და მუშტით ემუქრებოდა იგი დედინაცვალს.
- ვეღარც ახლა ატყობ?.. ატყობს და არც ატყობს.
რასაკვირველია, ატყობს, რასაკვირველია ხედავს თავის თვალით, ცხადად ხედავს თავის უბედურების მომასწავებელ ნიშანს
და მოულოდნელ უბედურების წინ წამდგარს, ენაც ერთმევა, გონებაც ეკარგება,
სისხლიც უშრება და გაქვავებული, გრძნობა მიჩლუნგებული, გაცივებული თვალებით მისჩერებია ამ უღვთო, შეჩვენებულ, დაწყევლილ დედაკაცს,
რომელთანაც არც პატივისცემა გაუვიდა, არც სიყვარული, არც სამსახური, რომელიც ასე უღვთოდ იმეტებდა მასაც, მის ცოლ-შვილსაც.
- ღმერთო, რა შეგცოდე?! რა შეგცოდე? - სასოწარკვეთილებით, ნაღვლით გულავსებული კვნესის იგი. - რა შეგცოდე?
- იქით! იქით! იქით, შე წყეულო! - უყვირის დედინაცვალს პლატონი.
- იქით, თვალით მაინც ნუ დამენახვები!
- მაგრამ მას თითქოს არ ესმის პლატონის ხმაო, ისევ მობაჯბაჯებს ფანჯრისკენ, მობაჯბაჯებს მძიმედ, ძლივსძლივობით.
- იქით, შე შეჩვენებულო! იქით, თორემ მოგკალი ეს არი! ღმერთო, რომ არ ესმის?
არ ესმის თავისი ხმა არც პლატონს, თუმცა ყვირის, რაც ღონე აქვს.
ხმა პირიდან არ ამოსდის, იქვე გულში რჩება უღონო, სუსტი, გაუგონარი, და ეს უმატებს გამწარებას, უფრო უკლავს გულს, უხუთავს სულს.
უმწვერვალესად აღელვებული კაცის თვალწინ ყოველივე აირია, აიშალა, ამოძრავდა;
აცახცახებული, ათრთოლებული ძლივს დგას ფეხზე.
ეს რაღა ამბავია?! რა არის ეს?! რა ამბავი ხდება დღეს ამ სახლში? ვინ შვრება ამას?
ღმერთო, მომკალი! ვინ გადმოაგდო ეს ქათმები წრიალ-წრიალით ეზოს რომ მოეფინენ?
ამათ აჰყვნენ ბატებიც, კვატებიც, ორიოდე ინდოურიც; მიდიან იქით-აქეთ, ცალცალკევდებიან, ზოგი ელენეს მისდევს, ზოგი ფანჯრისკენ მორბის პლატონთან.
აქვე მორბის ფენთხებ-გამობზეკილი, უჭმელობით ძალზე გამხდარი სანაშენო ღორი, აუშვერია დინგი, რაღაცას ღრუტუნებს, თითქოს კითხულობდეს რაღაცას.
ცხვარი ვინ გამოაგდო ბეღლიდან, სასუქი ცხვარი? ვინ ქნა? რა ამბავია!
ვინ ოხერი ჩადის ამას? რა უნდათ ამ ხარებს, ასე რომ დაზმუიან? რა ამბავი ხდება ამ ეზოში?
რამ გადარია ყველა? ვინ გამოალაგა გარეთ კოდი, საცერი, სამტკიცი, ქოთნები, გობი, კოვზი, როდინი, კეცები?
ვინ იშლება და ირევა ასე უცნაურად?
სული ეხუთება პლატონს და აზრდაბნეული მხოლოდ უგუნურად მისჩერებია და მეტი განცვიფრებისაგან აღარ იცის, რა ქნას, რა თქვას...
- შუაზე, შუაზე! - დაიძახა ვიღაცამ.
მოისმა ერთი წკრიალი და მთლად სამზარეულო შეინძრა, შეფამფალდა და დარღვევას აპირებს.
- მალე, მალე! - დაიძახა ელენემ. - მალე, ყველაფერი გაჰყავით სულ ყველაფერი, სულ!
აქ კი მოიკრიბა პლატონმა უკანასკნელი ძალ-ღონე, რაც ხმა შესწევდა გამწარებულ კაცს, შეეცადა და მორთო ყვირილი:
- მეიცადეთ, მეიცადეთ! გაჩერდით! ნუ ჩქარობთ!.. ეგებ მკვდარი დაიბადოს!
შედექით! ეგებ ღმერთმა სიცოცხლე არ აღირსოს! გაჩერდით, თქვე ოხრებო!
ნუ შვებით მაგას! გაჩერდით, გაჩერდით, გა-ჩერ-დით! გა, გა!
- ცდილობდა პლატონი დაეყვირა, მაგრამ მისი ხმა არავის ესმოდა, ის ისევ იქვე წყდებოდა, ჰქრებოდა.
სახლის კედლებს კი ლაწა-ლუწი გაჰქონდა, ყოველივე ინგრეოდა, ყოველივე იშლებოდა, ნაწილდებოდა.
პლატონის ძახილი არავის ეყურებოდა, მხოლოდ ელენეს ხმასა და ბრძანებას მისდევდნენ:
”მალე, მალე! ყველაფერი გაჰყავით!” - არ წყნარდებოდა იგი.
და უღონო, გულჩათუთქული, გაწიწმატებული პლატონი, როგორც იქნა, მოსხლტა თავის ადგილს,
მიიჭრა ფანჯარასთან, მოინდომა იქით გადახტომა და ამ დაწყევლილი დედინაცვლის იქვე ჩახჩობა,
მაგრამ იქვე დაეცა უძლურივით ატირებული, ბავშვივით აღრიალებული, მწარე ცრემლებით თვალებჩამობნელებული.
- პლატონ, პლატონ! რა დაგემართა, რა დაგემართა, კაცო? - შიშისაგან გადარეული ეკითხებოდა მელანო ქმარს, რომელიც ისევ შემზარავად ტიროდა.
- გამოიღვიძე, პლატონ! ნუ გადარიე, კაცო, ბოვშები!
პლატონის უცნაურ ღრიალზე გამოღვიძებულ ბავშვებს ერთი ვაი-ვაგლახი შეექნათ და თვითონაც შეშინებული მელანო ხან იმათ აწყნარებდა,
ხან პლატონს უძახდა და მის გამოფხიზლებას ცდილობდა, როგორც იქნა, პლატონმაც გამოიფხიზლა, მიიხედ-მოიხედა, მაგრამ ბნელაში რას დაინახავდა.
- კინაღამ არ შეგვშალე, შე კაცო, ყველა! - უსაყვედურა მელანომ ქმარს.
- ბოვშები აღარ არიან შიშით, რა სიზმარი ნახე მაინც ასეთი უცნაური?! კაი, თუ ღმერთი გწამს!
- მაშ ეს სიზმარი იყო! - და პლატონმა შუბლზე ხელი გადაისვა და მერე პირჯვარიც გადაისახა.
- რა ამბავია, მელანო? რა დეემართა პლატონს? - მოისმა ბეკინას შეშფოთებული ხმა მეორე ოთახიდან.
- არაფერი, ბატონო... სიზმარში გახლდათ! - მიუგო მელანომ. - სიზმარში? - დიახ!
- ჩვენ კი აღარა ვართ და!.. ახლა დაიწყო მაგისთანა სიზმრები მაგ კაცმა?! წინათ არ იცოდა...
გული დაუშოშმინე, რძალო, გული! - და ამ სიტყვებთან ბეკინას სიცილიც მოისმა.
მელანომ კარგად ახსნა პლატონის სიზმარი: მისი სიტყვით, ყოველივე მოსალოდნელი განსაცდელი თავიდან უნდა ასცდენოდათ:
სულ მოკლე ხანში უსათუოდ უნდა მოშლოდა მუცელი ელენეს, თუ ნამდვილად ორსულად იყო.
ამ უკანასკნელი გარემოების საბოლოოდ გადაწყვეტას, მის უეჭველობის შეტყობას ბევრი ხანი აღარც კი დასჭირვებია,
თუმცა პლატონისათვის მთელმა საუკუნემ გაიარა გაწვალების, წამების საუკუნემ.
უეჭველი შეიქნა, რომ ელენე მიზეზობდა, რომ იგი ფეხმძიმედ იყო.
მელანოც და პლატონიც აზრდაბნეულნი შეჰყურებდნენ ერთმანეთს ხმაამოუღებლად, გაშტერებულნი, გაქვავებულნი.
ბეკინამაც შეატყო ცოლს მისი მდგომარეობა და მოხუცებულს თავზარი დასცა ამ გარემოებამ.
ბეკინას შერცხვა უცნაურად და ეწყინა უზომოდ.
ახლა მიხვდა თუ რამ შეუცვალა გუნება პლატონს ამ უკანასკნელ ხანებში, ახლა გაიგო რძლის დასევდიანების მიზეზი.
და მოხუცებულ ბეკინას ეტკინა გული, შეენანა თავისი ახირება... ხომ ჩააგდო საყვარელი შვილი ცეცხლსა და მდუღარებაში?!
ხომ მოუსპო ხალისი და გულის მშვიდობა?! დამნაშავედ წარმოუდგა თავისი თავი შვილის წინაშე და მით უფრო წუხდა, რომ საშველ გზას ვერსად ხედავდა.
- მაინც ამ ოხრიშვილმა რაღა ჩემს ხელში გამოიჩინა თავისი ქალობა! ჰმ! - სევდიანად ამბობდა ელენეზე გულმოსული ბეკინა.
ბეკინა მხოლოდ იმით ინუგეშებდა ამ შეწუხებაში თავს, რომ ნება დართო შვილს ქალი თვითონ ამოერჩია,
რომ ელენე მისი სურვილით, მისი ამორჩევით ჰყავდა ნათხოვი.
გულდაწყვეტილი პლატონი კი მოსასვენებელ ალაგს ვეღარ პოულობდა;
ჭკუა შერყეულივით ხან სად დადიოდა, ხან სად, მუშაობაზე გულაცრუებული, თავის მწუხარებას გადაყოლილი.
- ბიჭო, რა მიქენი? რა მიქენი, შენი ოჯახი დაიქცა... მაინც ქეა დაქცეული!.. რა დაგიშავე, შე უსინდისო! - ეუბნებოდა გამწარებით არისტოს.
- ბიჭო, რაზე დაგჭირდა ჩემი დაღუპვა, შე უღმერთო, რაზე შემომაჩეჩე ეს სასიკვდილე მამიდაშენი? რა დაგიშავე, ბიჭო?!
- მეიცა, მეიცა, პლატონ, საყვარელო ძმაო! მე რა უსინდისობა ვქენი, შე კაცო?
მაცალე, მაცალე! შენ სადედინაცვლოდ ეძებდი იმისთანა ქალს, ორნაქმარები ყოფილიყო... ასე არაა, ა?
- კი! - უშვილოს, შვილი რომ არ ჰყოლოდა იმისთანას, არა? - რასაკვირველია!
- ხელში მოგეცი, ჩემო ძმაო, შენი სასურველი, ძმურად დაგეხმარე;
თუმცა არ გიცნობდი, მარა პირველ შეხვედრიდანვე შენი სიყვარული გულმა იგრძნო...
იმიტომ წაგყევი, საქმე გაგაკეთებიე... ცუდი რა მიქნია, ძმაო, ჩემო საყვარელო?!
- რომ დაორსულდა? - ეგ რა ვიცი, ჩემო პლატონ!
- ეგებ წინეთაც ჰყავდა შვილი და შენ...
- რჯული, ხატი, ჯვარი! შეჩვენებული ვიყო! ასე დამემხოს თავი - და არისტომ მიწას დააბერტყა თავისი ლამაზი ახალი პატარა ბოხოხი.
- აბა, რა არის? რატომ? - სიტყვას ვეღარ ამბობდა სევდამორეული ყმაწვილი კაცი. - რატომ სხვასთან არ ჰყოლია, და...
- ეგ, ჩემო ძმაო, მამაშენს დააბრალე! - ღიმილით უთხრა არისტომ. - მამაშენს დააბრალე! უცნაური კაცი ყოფილა...
- ვიღუპები, არისტო, წმინდად ვიღუპები! - წამოიძახა პლატონმა. - რითი ვარჩინო ცოლ-შვილი, რითი ვარჩინო?
რავა უდანოდ გამომჭრა ყელი მამაჩემმა... რა ვქნა, რა მეშველება? რა მეშველება?
- გული გეიმაგრე.. გული გეიმაგრე, პლატონ, - უდარდელად მიაძახა არისტომ.
- გული გეიმაგრე, ღმერთი მოწყალეა! ყველაფერი ღვთითაა!
ღვთითაა თუ უღვთოთაა, რა დააშავა, რა აწყენია ამისთანა, რომ ასეთი სასჯელი მიესაჯა?
რა ქნა ისეთი, რომ ამგვარი წყრომა დაიმსახურა? რის გულისათვის ისჯება ასე მწარედ?..
და პლატონი ყოველ თავის ნამოქმედარს, ყოველ თავის წარსულს იხსენიებდა და არჩევდა თუ რით შეეძლო განერისხა ღვთაება
და გამოეწვია მისგან ისეთი მისი შეუბრალებლობა.
არაფერი, სრულიად არაფერი საამისო არ უქნია.
კაცი არ მოუკლავს, არ დაუჩეხია, არ უეშმაკნია ჯერეთ.
ჯერეთ არც უქურდნია, არაფერი მოუპარავს, არავისთვის არაფერი არ წაურთმევია...
ამ სიტყვაზე კი შედგა, შეჩერდა პლატონი.
არ წაურთმევია, მაგრამ ხომ ართმევს ბრეგაძეებს...
კანონიერად კი, მარა ხომ მაინც ართმევს მასზე უფრო საწყალთ, მასზე უფრო გაჭირვებულთ, თითქმის მშივრებს;
შეცოდების მაგიერად უკანასკნელ ლუკმას სტაცებს და ამის გამო ვის ჩაუყარა ხელში საცოდავები, ვის?
კაციჭამია გვერდევანიძეს, ამ შეუბრალებელ კაცს? და ღმერთი შეიბრალებდა-ღა?!
რასაკვირველია, არა! - გუნებაში გაიძახოდა პლატონი და გულგახეთქილი გვერდევანიძისას გაიქცა, რომ საქმე მოესპობინა,
ეთქვა, რომ გროში-კაპეიკი არ უნდოდა ბრეგაძეების გამონართმევი.
ამით აპირებდა პლატონი განრისხებულ, შემომწყრალ ზენას გულისმოგებას.
თავის დანაშაულის გამოსყიდვას და იმედობდა, რომ დაუბრუნდებოდა რასაც ხელიდან აცლიდნენ,
რომ შენანიებასთან ერთად მის დედინაცვალსაც მუცელი მოეშლებოდა.
გვერდევანიძემ არ შეიწყნარა პლატონის თხოვნა.
ბევრიც იცინა პლატონის სიტყვაზე. ბევრი შრომა ჰქონდა გაწეული და რომ საქმე მოესპო, მოსალოდნელი გასამრჯელო ხომ დაეკარგებოდა.
პლატონმა თვითონ იკისრა იმის გადახდა, ოღონდ კი საქმე მოსპობილიყო და ბრეგაძეებს არაფერი გადახდომოდათ.
მან მისცა გვერდევანიძეს ვექსილი და გამობრუნდა სახლში, ცოტათი იმედგაღვიძებული, მომლოდინე,
რომ მისი მსხვერპლი მიღებული იქნებოდა და მის დედინაცვალს გაუწყალდებოდა მისთვის თავზარდამცემი მოზიარის ჩასახულობა.
მაგრამ იმედი არ სრულდებოდა. ხანი გადიოდა და საზარელი არსება ზრდაში შედიოდა.
კიდევ ცოტა ხანი და პლატონს თვალითაც დაენახვებოდა თვითონ და თავის ხმასაც გააგონებდა.
ეს გარემოება შეშლილივით ხდიდა პლატონს.
ამ კაცმა სრულიად გონება დაჰკარგა, გაჭირვეულდა, დაეკარგა ყოველივე მოთმინება.
ისეთი ხასიათი დაიჭირა, რომ კაცი ვეღარ ცნობდა.
ხსნას, სხვა საშველს რომ ვერას ხედავდა თავის მაწუხებლის მოსაშორებლად, იგი უცნაური წინადადებით მივიდა თავის მამასთან.
ბეკინამ იყვირა, როცა შვილის ნათქვამი გაიგონა. მოხუცებული კაცი კინაღამ გადაირია:
- ღმერთი დეივიწყე, შე უბედურო?.. ღმერთი აღარ გაგახსენდა, მაგისთანა აზრები რომ თავში მოგივიდა?!
მოხუცებულ კაცს მაძალებ სულის წასაწყმედი საქმე ჩევიდინო?..ღვთის ჩასახული კაცი მოვკლა?..
გაგიჟდი, შე ღმერთგამწყრალო? რავა მეუბნები, დედაკაცს მუცელი მოვაშლევინო?! რამ გაფიქრებია ამნაირი უღვთო საქმე, რამ? -
ყვიროდა ბეკინა შვილის ნათქვამით გაცეცხლებული.
პლატონი კი წარბებშეხრილი, სახედაღვრემილი იდგა ერთ ადგილას გაყუჩებული ჯიუტად და დაბლა იმზირებოდა.
- რა იქნა, ღმერთმანი, რა გაქვთ ამდენი სადავიდარაბო, რომ კაცმა თქვენგან ერთი ტკბილი სიტყვა ვეღარ გეიგონა ამ ბოლო დროს?!
სულ მობღუშვა, სულ უსიამოვნება! - თქვა ამათ შემომსწრებმა ელენემ, რომელიც იქვე მიჯდა ტახტზე, დამძიმებული.
- მტრისას იქნას ასე, მტრისას. - კაი, კაი!.. შენ არავინ გკითხავს არაფერს! - შეუტია ბეკინამ.
პლატონმა მწყრალის თვალით გადახედა დედინაცვალს და ისევ იბრუნა პირი.
- შენ არ მომიკვდე, არც მამას და არც შვილს არავინ არ მოგიწონოსთ ეგ ამბავი!
ამისი თქმა იყო და პლატონი ეცა ელენეს; მოხუცებული ქალი გაგორდა ტახტზე;
ის იყო პლატონი მუცელში უპირებდა წიხლის ჩარტყმას, რომ ბეკინამ ხელი ჰკრა;
წიხლი ასცდა ელენეს, მხოლოდ მჩატედ მოხვდა ხელზე.
პლატონი უცბად მოტრიალდა და ისევ უნდა ჩაერტყა მეორედ წიხლი, მაგრამ ბეკინამ ხელი წაავლო გამხეცებულ შვილს, რომელიც გიჟივით ჰყვიროდა:
- არ მოკვდები? არ მოკვდები? ახლაც არ მოკვდები! - და ელენე მარჯვედ გამოისროლა კარებისაკენ.
ფეხმძიმე ქალის ყვირილმა იქაურობა შესძრა. პლატონი ახლა სწორედ მხეცი იყო, შეუბრალებელი, სისხლისმსმელი.
მას უნდოდა მოესპო ის არსება, რომელიც ახლა გაჰკიოდა, მისი სისხლი სწყუროდა, გააფთრებული იწევდა მისკენ და უსათუოდ ცოდვას დაატრიალებდა,
რომ ბეკინას ძახილზე მელანო არ შემოვარდნილიყო და გამგელებული პლატონი გარეთ არ გამოეგდოთ.
- გამიღეთ, კარი გამიღეთ! - უცნაურად ღრიალებდა იგი. - კარი გამიღეთ ახლავე!
მელანო, კარი, თვარა შენც მოგკალი ეს არი! მოშორდი ახლავე მაგ სასიკვდილეს!.. გეუბნები, მოშორდი-თქვა!
მაგრამ მელანო ბეკინასთან ერთად გულწასულ ელენეს მოსულიერებას ცდილობდა,
თავს დასტრიალებდა საბრალო მოხუცებულ დედინაცვალს, რომლის სიცოცხლე ბეწვზე ეკიდა.
ამ დღიდან პლატონი ნამდვილ ნადირივით შეიქმნა. დღისით სადღაც დაეხეტებოდა, შინ მხოლოდ საღამოობით მოდიოდა, ისიც დაწოლის ხანს.
თვით მელანოსაც აღარ სცემდა ხმას, ისეთ ხასიათზე დადგა.
ბეკინა ამსოფლად აღარ იყო ჯავრისაგან.
- მოვმკვდარიყავი... მარიკასთან ერთად მიწას შევეჭამე და ამ დღეს არ მოვსწრებოდი ნეტავი! - ნაღვლიანად ამბობდა მოხუცი.
იმედად ამ უბედურების გამოსაკეთებლად ისღა დარჩენოდა, რომ ეგებ ელენეს ვაჟი არ მისცემოდა და ქალიშვილი დაბადებოდა;
ამას შეეძლო პლატონის დამშვიდება და დაწყნარება; და ბეკინა მოუთმენლად მოელოდა ამ დღეს და ყოველ წამში ღმერთს ამასევედრებოდა:
,,ღმერთო, ელენეს გოგო აყოლეო!..”
მაგრამ მალე ეს იმედიც მოესპო საწყალ ბერიკაცს:
ელენეს ვაჟი შეეძინა და ამასთან ყოველივე იმედი გაქრა წინანდელი სიამტკბილობის ხელახლად დამყარებისა მის ოჯახში.
მეტად დაჯავრიანდა ამის გამო ბეკინა.
მისი მოწყენით ყოფნა, უხალისობა შვილის შეძენის შემდეგ, მუნჯად ყოფნა ცოლთან, გულს უთუთქავდა მელოგინე ელენეს,
რომლის მიმხედავი, მისი შემცოდებელი მხოლოდ ერთადერთი მელანო იყო.
- ღმერთი გადაგიხდის, შვილო, ღმერთი, შენი გულკეთილობისათვის! ღმერთი გადაგიხდის!
ვენაცვალე მის ძლიერებას, წვალებისა და უსიამოვნებისათვის ვყოლივარ გაჩენილი იმ დალოცვილს...
მადლობას ვწირავ!.. რა ვქნა, რას ვიზამ?! ყოველ სულიერს თავისი ბედი აქვს.
რაში ეჭირვება ღმერთს ჩემი ტანჯვა-წვალება, ჩემი გაჯახირება? ვის რა დავუშავე...
ჩემით რა მიქნია ვისმესთვის ცუდი?! -
გულდაწყვეტილი, გაუხარებელი თავის სიცოცხლეში, ელენე ცდილობდა დღევანდელი მწუხარებაც მოთმინებით აეტანა.
რაკი პლატონს ძმა გაუჩნდა ქვეყანაზე, მან იმწამსვე ცალკე გასვლა აიჟინა.
- ბიჭო, მე რას მიპირობ, მე, მოხუცებულ კაცს?! ნუ მისპობ წუთისოფელს, ორიოდე დღე დამრჩენია მხოლოდ სასიცოცხლოდ!..
ბიჭო, მამა ვარ შენი, რაც უნდა იყოს! სად უნდა წახვიდე?
- მე ჩემიც ბევრი მყავს მოსავლელი! ჩემი ტვირთიც მეყოფა... სხვას არ შევაკლა ჩემი თავი!
მე ჩემსას მოვუვლი, ჩემსას დავეპატრონები! - გაჯიუტებით და გულცივად ამბობდა პლატონი.
- ბიჭო, მოხუცებულმა მამაშენმა რაღა ქნას? ხომ იცი, რომ მე მუშაობა აღარ შემიძლია? ბიჭო, შებრალება აღარ იციან თქვენში?
- მე შემიბრალა ვინმემ? - წაილაპარაკა პლატონმა და პირი იქით მიიბრუნა.
- შევცდი, შვილო, შევცდი. აღარ მეპატივება? ნუ მომიძულებ, შე კაცო, საბოლოოდ!..
მინდოდა, ასე რომ მომხდარიყო? მეგონა? შემაცდინა ეშმაკმა... შენც იმედი გქონდა, რომ ასე არ იქნებოდა...
რა ვქნათ ახლა, ღმერთმა ასე ინება... ჩვენ რა გაგვეწყობა! ნუ გამიმწარებ, შვილო, ამ უკანასკნელ დღეებს, ნუ ჩამაშხამებ!
ისევ, როგორც წინათ, ვიცხოვროთ სიამტკბილობით... ღმერთი ამისათვის მაგიერს გიზღავს, ხელს მოგიმართავს, შეგეწევა, გაჭირებას შეგიმსუბუქებს...
კი, შვილო, კი, ჩემო საყვარელო! ვინ გეიგონა ჩვენი გაყრა! კი, ჩემო პლატონ, კი! შენი კეთილი გულის ამბავი არ ვიცი განა?..
რაც შენ ჩემი სიყვარული გქონდა, ასე უცებ რავა დამეკარგება, როგორ დევიჯერო?! კი, კი, ჩემო პლატონ!
- ემუდარებოდა ბეკინა გულამღვრეულ შვილს, მაგრამ უკანასკნელს წინანდელი გულიც დაჰკარგოდა და გრძნობაც.
იგი მტკიცედ იდგა თავის გადაწყვეტილებაზე.
პლატონს იმდენად სძულდა ახლადდაბადებული ბავშვი, რომ არც თავად უნახავს და ცოლსაც ნებას არ აძლევდა მასზე ხმა ამოეღო მასთან.
პლატონი ვერას გზით ვერ დაიყოლიეს.
ათასნაირ პირობებს უდებდა ბეკინა შვილს, რომმამულის ნახევარში მოზიარეთ არავინ შეეცილებოდა,
თუ გინდ ათი შვილიც მისცემოდა ბევრს შეეცადნენ მეზობლებიც, მამა და შვილი არ გათვისებულიყვნენ,
მაგრამ კიდევ, მაგრამ პლატონი მაინც თავისაზე იდგა.
მას ახლა ამნაირი პირობებისა აღარა სწამდა-რა.
რამდენიმე თვის შემდეგ მამა და შვილი გაიყარნენ.
პლატონმა ძველ სამოსახლოზე დაშორებით ამოირჩია ადგილი, ჩაიტანა სამზარეულო სახლი,
შეიყვანა შიგ თავისი ცოლ-შვილი და დაიწყო ისეთივე ცხოვრება, როგორც ანტონა ბრეგაძემ,
რომელსაც ამ ერთი წლის წინათ ისეთი შეცოდებით მისჩერებოდა დავითის აივნიდან.
ბეკინას მეტი შვილი აღარ მისცემია.
საყვარელი შვილის მიერ მოძულებამ მეტად დაანაღვლიანა მოხუცებული, მეტად დაამწუხარა და ამ მწუხარებამ კიდევაც ხუთი წლის შემდეგ ამ წუთისოფელს მოაშორა.
სიკვდილის წინ მან მოიხმო ”თავისი პლატონი”, აცრემლებული თვალებით უკანასკნელად მიტევება სთხოვა ”მისი სისულელისათვის, უჭკუობისათვის”
და “შავ-დღეზე გაჩენილი” ძმის, უდანაშაულო ჩვილის შებრალებას ევედრებოდა.
მართალია, პლატონმა აღუთქვა მომაკვდავს მისი ნების ასრულება, მაგრამ ბეკინა ადვილად ატყობდა, გრძნობდა, რომ გულწრფელად არ ჰპირდებოდა;
ძმებს კეთილი განწყობილება არასოდეს არ ექნებოდათ; ატყობდა ბეკინა და საწყალ მომაკვდავს შხამად ჩაჰყვა ეს გარემოება მიწაში.
და ბეკინა არ შემცდარა, რომ ისეთი წინათგრძნობა ჰქონდა.
სოფლის მომრიგებელი მოსამართლის სახლის აივანზე ძალიან ხშირად შეგხვდებათ შავებით მორთული ხნიერი დედაკაცი,
რომელსაც ხან მზად დაკეცილი მისართმევი თხოვნა უჭირავს ხელში, ხან ისეა - ხელცარიელი;
გვერდით უყენია ხუთი წლის პატარა შავთვალა მალხაზი ბავშვი, ჩითის ბლუზით, წითელი წუღებით, კიზიროკიანი ქუდით თავზე,
უქამროდ, და მოსამართლესთან მისვლის დროის მოწევამდის ეს დედაკაცი გულდამწვარი უამბობს ხოლმე ნაცნობთ და გარს შემოსეულ მაყურებელთ თავის გაჭირვებას,
უსაშველობას და მწუხარებას, რაც მათ ორსავე დედა-შვილს ადგიათ მისი გერის, პლატონ სამანიშვილისაგან,
რომელმაც აღარც ღობე შეარჩინა, აღარც საზღვარი, აღარც ადგილი და იძულებულს ხდის საწყალ მოხუცებულ ქვრივ დედაკაცს იწანწალოს ყოველკვირა სასამართლოში.
ეს დედაკაცი გახლდათ, როგორც თვითონაც მიხვდებოდით, ბეკინა სამანიშვილის ქვრივი ელენე და პატარა ბავში - შვილი მისი,
რომელმაც ჯერ არც კი იცოდა, რასაკვირველია, რამდენი უსიამოვნება მოიტანა მისმა გაჩენამ
და ამიტომაც ასე ხალისიანად იცქირებოდა აქეთ-იქით და სიამოვნებით შეჰყურებდა მოფუსფუსე ხალხს.
ხეს რომ დაველაპარაკე პირველად 14 წლისა ვიყავი, თვითონ ბებერი იყო, 55-60 წლისა, თითქმის ჩემი ბებიის ხნის.
ხე ვაშლისა გახლდათ და სახელად ხაზარულა ერქვა.
მახსოვს, ადრე მისი ნაყოფი ბებიას ზამთრობით თბილისში ჩამოჰქონდა, დილით რკინიგზის სადგურიდან მოსული,
სოფლის სურნელად აყვავებული და დაღვრილი, გულში ჩამიკრავდა, მუშტისოდება ცივ, შეუხედავ,
შემჭკნარ ვაშლს ლოგინში შემომიგორებდა და მეტყოდა:
- აგი, ნენა, შენი ეზოს ხაზარულაა, კია ალმასხანას დაფინოსავით დაპრანჭული, მაგრამ მაგის უკეთესს ვერაფერს მოიხილავ უზმოზე,
ჭამე, შენ შემოგევლოს შენი ბებია...
მართლაც უგემრიელესი იყო ეზოს ხაზარულა.
ომის დროს სოფლის ხიზანი გავხდი და ის ჩემი ხაზარულა პირადად გავიცანი.
მარანზე იდგა ალაგ-ალაგ ფუღუროიანი, სიხმელე შეპარული, მაგრამ მაინც ამაყი, მკლავგაშლილი, ლამაზი, ღონიერი და უზარმაზარ ჩრდილიანი.
კოპეებით, ორშიმოებით, ორჩხუშებით, პატარ-პატრა დოქებით ჩამოხუნძლული, თუმცა, რად გინდა,
თურმე აგერ, მესამე წელია, აღარ ყვავილობდა და ცხადია, აღარც ნაყოფს ისხამდა.
1942 წელს ადრე გაზაფხულზე, სისხამ დილით ბებიამ გამაღვიძა.
ხელში სამართებელივით პირალესილი და ალაპლაპებული ნაჯახი ეჭირა.
- მღუპავ, ბებია?! - შევიცხადე განგებ და საბანი თავზე წავიხურე.
- ნუ ლაზღანდარობ, შე მამაძაღლო, ადექი და საქმეს მიხედე, სანამ ყურით ჩამომითრევიხარ მაგ ტახტიდან, - გამიჯავრდა ბებია.
- რა საქმე აგიტყდა, ქალო, ამ ალიონზე? - ვუსაყვედურე მე.
- კაცის ხელი თუ არ მოხვდა, მაგას ჩემი აღარ ეშინია, ქალი რომ ვარ, მთლად აბუჩად ამიგდო, - თქვა კოპებშეკრულმა.
- ჰიტლერზე ამბობ მაგას, ბებია, თუ ჩვენს ბრიგადირზე?
- ა კიდო, რა გითხარი მე შენ?! - ვდგები, ბატონო, მაგრამ გამაგიბინე, ვიზეა ლაპარაკი? - ვთქვი მე და ჩაცმა დავიწყე.
- ვიზეა დახაზარულაზე, მაგ უგვანოზე, უსინდისოზე და უცხვირპიროზე, ამ შიმშილის დროს შეიძლება ასე ღალატი?! - მკითხა ბებიამ.
- ხეზე ამბობ მაგას? - ვკითხე განცვიფრებულმა. - ხეზე.
- ვაშლზე? - არ დავუჯერე საკუთარ ყურებს.
- ვაშლი რომ ვაშლს აღარ გამოისხამს, ვაშლია იგი? - კითხვაზე კითხვით მიპასუხა ბებიამ,
- შეშაა მაგი დღეის იქით, - თვითონვე გასცა პასუხი თავის კითხვას.
- მერე, მე რა უნდა ვქნა, მოვჭრა? ჯერ შეაშინო უნდა, მერე თუ არ შეშინდა, მოვჭრათ, აბა, რა იქნება.
- ბებიამ მასწავლა, როგორ უნდა შემეშინებინა ხაზარულა, ნაჯახი სასთუმალთან ამიყუდა და კარისკენ წავიდა.
- შენ გგონია გამიგონებს? - გამეცინა მე. - თუ ჭკუა აქვს, უნდა გაგიგონოს, - თქვა ბებიამ.
- შენ სადღა მიდიხარ? - ვკითხე. - მაგ ლაპარაკს თქვენს გარდა არავინ არ უნდა დაესწროს, - თქვა ბებიამ და კარი გაიხურა.
ავდექი, ნაჯახი მხარზე გავიდე, მარანზე ავედი და დასკდომამდე კვირტებდაბერილ ხაზარულას მივადექი.
- ნეტა მართლა თუ ეყურება ხეს კაცის? - გავიფიქრე და გამეღიმა.
ნაჯახი მოვიმარჯვე და რაც ძალი და ღონე მქონდა, მოვიქნიე, მერე ნაჯახი შუა გზაზე გავაჩერე, ხეს ძირზე ფრთხილად შევახე,
ვითომ ჩავფიქრდი და „ყოფნა-არყოფნასავით“ დაეჭვებულმა ვთქვი:
- მოვჭრაააა, არ მოვჭრა?! მოვჭრააა, არ მოვჭრა?! მოვჭრააა, არ მოვჭრა?!
- და ისევ ჩავფიქრდი, დიდი ფიქრისა და ყოყმანის შემდეგ ხელი ჩავიქნიე და მარტო ხაზარულას კი არა,
იქვე ჭურისთავზე დამხობილ ქვასაც რომ გაეგონა, ისე ხმამაღლა წარმოვთქვი.
- ჯანდაბას მაგის თავი, წელსაც ვაცდი და თუ ისევ არ გამოისხა, სად წამივა, გაისად სულ ძირში მოვჭრი!
- მოკლედ ზუსტად ისე მოვიქეცი, როგორც ბებიამ მასწავლა და ხაზარულას ავხედე.
იგი იდგა უდრტვინველად, ყურსაც არ აპარტყუნებდა და მთელი სხეულით, ახლად ამობრდღვიალებულ მზედ ეფიცხებოდა.
ისევ გამეცინე, ოღონდ ახლა ბებიაზე კი არა, ჩემ თავზე. ნაჯახი იქვე ხაზარულას ძირში გაგორებულ ჯირკზე დავასვე და ოდაში დავბრუნდი.
- რა ქენი? - მკითხა ბებიამ. - რა ვქენი და შევაშინე, ვერ ხედავ, უბედური როგორ კანკალებს?
- ვუპასუხე აგდებულად და ხაზარულასაკენ გავახედე.
გავახედე და სიცილი წამსკდა, ხაზარულა მთელი სხეულით თრთოდა... სოფელში ზენა ქარმა ჩაიქროლა.
გაზაფხულმა ტანი დაისრულა, გუბაზოულის ჭალიდან ჩვენს ეზოშიც ამობრძანდა,
კახპა ქალივით ფეხშიშველმა და კაბადაკაპიწებულმა ახლად აბიბინებულ კოინდარზე გაიარ-გამოიარა
და საქონლიან-ფრინველიან-მცენარიანად ყველაფერი გადარია. იფეთქა ყველაფერმა:
ნუში აყვავილდა, ტყემალი აყვავილდა, ატამი აყვავილდა, გულაბი აყვავილდა, ალუჩის ბუშიც კი აყვავილდა...
ხაზარულა კი იდგა და ძილ-ღვიძილში მყოფი კაცივით მხოლოდ წამწამებს აფახულებდა, მეტი არაფერი, კაციშვილმა არ იცოდა, რას გვიპირებდა.
ერთ სისხამ დილით ისევ გამაღვიძა ბებიამ და ხაზარულასკენ გამახედა.
- გახედე, ნენა! ღია ვარდისფერ პერანგში გამოწყობილი, ნაჯაფარი და სათნო ბერიკაცივით მკერდგაღეღილი,
გაღიმებული ხაზარულა ამაყად იდგა მარანზე და ნიშნისმოგებით გვიქცეროდა.
- რა გითხარი მე შენ? - თქვა ბებიამ. - ღმერთო, ნუ გადამრევ, - ვთქვი მე.
აყვავილდა ხაზარულა, მაგრამ რა აყვავილდა, დაისია ფუტკარი, მაგრამ რა დაისია, გამოისხა ხაზარულამ,
მაგრამ რა გამოისხა, დამწიფდა, მაგრამ რა დამწიფდა, დახვავდა, მაგრამ რა დახვავდა,
აგვავსო ჩვენც და მეზობლებიც ჩირით, არყით და მურაბით.
ჩვენი კბილმოკვეთილი საქონელი რომ ვეღარ აუთავდა ხაზარულას ღეჭვას,
თეოფანე დუგლაძის ძროხისთვის დავიწყე დავუწყე ყოველდღე კალთით ზიდვა.
- მოეშვი, ბიჭო, აწი ამ ძროხას, სანამ ვაშლის კამპოტს არ მეიწველება, არ დაანებებ თავს?
- გამიჯავრდა ერთ დღეს თავგაბეზრებული თეოფანე.
- რა ჰქენი ეს, ხაზარულა, რავა გადარიე ქვეყანა? - ვკითხე ზამთრის პირას ხაზარულას, კენწეროში შერჩენილი,
შაშვისა და ჩხართვის დაკორტნილი უკანასკნელი ვაშლი რომ ჩამოვაგდე ჭოკით.
- თუ ხე ხარ, ვაშლი გქვია და ისხამ, ასე უნდა გამოისხა, - მიპასუხა ხაზარულამ და ბებერი სახსრები შეაჭრიალა.
ის წელი იყო და ის წელი, ხაზარულას შემდეგ აღარ გამოუსხამს. რა არ ვაშინე, არ არ ვეხვეწე,
რა არ ვემუდარე, მაგრამ მორჩა, გათავდა ხაზარულას ხაზარულობა.
ორი წლის თავზე ჭურიდან რომ ღვინოს ვიღებდით, ბაბიამ ცაში აიხედა,
მერე ხაზარულას ახედა, თავი უკმაყოფილოდ გაიქნია და ისე თქვა, თითქოს მე კი არა, ვიღაც უცხოს ელაპარაკებოდა:
- ამაღამ მოთოვს, შეშა არ გვაქვს, დავიხოცებით სიცივით, უნდა მოიჭრას ხაზარულა.
- წელსაც ვაცალოთ, ბებია და გაისად მოვჭრათ, ერთს კიდევ შევაშინებ, - ვთხოვე მე.
- გათავდა, ნენა, რავარც მე ვერ შემაშინებ აწი, ვერც მაგას, - სინანულით გაიქნია თავის ბებიამ.
- აბა, მე ვერ მოვჭრი მაგას, - ვიუარე სასტიკად.
- რას ჰქვია ვერ მოჭრი, ბებია ვარ მე შენი რომ გელაპარაკები, თუ ძაღლი?! - ეწყინა ბებიას.
- ბებია ხარ, მაგრამ მაინც ვერ მოვჭრი, - გავჯიუტდი მე.
- რატომ? - გაუკვირდა ბებიას. - კაცო, შენ თვითონ არ მითხარი, რასაც მე და შენ ვლაპარაკობთ, ეყურება ხესო? - გავახსენე მე.
- არა, ნენა, რაღაცას დედაბერი ჩაიბჟუტურებს, იმას რას უყურებ შენ, ხეს კი არა, ადამიანს არ ეყურება ერთმანეთის.
ხომ ხედავ, ფრონტზე ცოცხლად ჭამენ ერთმანეთს, მაშინ გეხუმრე, ბებია და მართალი გეგონა? - სცადა ბებიამ ჩემი გადაბირება.
- მაინც ვერ მოვჭრი, ეყურება კი არა, მე თუ მკითხავ, ხედავს კიდევაც მაგი,
შეხედე როგორ აგვარიდა თვალი, - ვუთხარი ბებიას და ხაზარულას ავხედე.
- დიდუ, დიდუ, რა მესმის ეს, - შემიცხადა ბებიამ და ლოყა ჩამოიხოკა,
- მაგრამ შენ რას გერჩი, ჩემი გადარეული ხარ და მე უნდა მოგიარო, მეზობლებო, მიშველეთ რამე,
ჩამოდით და დამიბით ჯაჭვით იგი ადრე სასიკვდილე!.. - ახლა სოფელს შესტირა ბებიამ.
- რა იყო, კალანდაძის ქალო, რას ერჩი მაგ ბიჭს, ამ დილით ხატზე რომ გადაეცი?!
- ჰკითხა ორღობეში შემთხვევით მიმავალმა ანანია სალუქვაძემ ბებიაჩემს და ეზოში შემოვიდა.
- რავა რას ვერჩი, ანანია ბატონო, აგერ ბერწი ხაზარულა შევაშინებინე შარშანწინ, ახლა მოჭერიმეთქი,
ვეხვეწები და არ შვება, გინდა თუ არა, ეყურებაო, - უთხრა ბებიამ და ანკარა ადესით სავსე ჭიქა მიაწოდა.
- დილა მშვიდობისა და ღმერთმა გაგიმარჯოს, ქალბატონო დარეჯან, შენი ნაგრამიანად,
- დაილოცა ანანია სალუქვაძე და ისეთი სიამოვნებით დალია ღვინო, ნერწყვი გადავყლაპე,
თითქოს თავმოხდილი ჭურის წინ არ ვმდგარიყავი.
- აყურებაო აბა? - იკითხა ანანიამ და წითლად შეფერადებულ ულვაშზე გადაისვა ხელი.
- ეყურება კი არა ჩემო ანანია, ხედავსო, ისიც კი იკადრა, - დამაბეზღა ბებიამ, - მაგრამ მაგას რას ვერჩი მე,
გადავრიე და მე უნდა გავუყარო ახლა ბაწარში თავი.
- აგი ღვინო თუ აქვს დალეული ამ დილით? - იკითხა ანანია სალუქვაძემ.
- კი აქვს, ერთი-ორი ჭიქა! - თქვა იმედგაღვიძებულმა ბებიამ.
- მაშინ ერთი ჭიქა კიდევ ამივსე, ქალბატონო დარეჯან და მე გეტყვით, რომლის გადარეულია, შენი თუ ღვინის, - გაუღიმა ანანიამ.
ბებიამ ჭიქა გაუვსო, ანანიამ უსიტყვოდ დალია და ძალიან დიდი პაუზა გააკეთა.
- მე მგონი, ქალბატონო დარეჯან, ორივეს გადარეულია მაგი, შენიც და ღვინოსიც, მაგრამ უფრო დაბეჯითებით რომ გამოვიტანო დასკვნა,
ერთი ჭიქა კიდევ დამისხი, - ბებიამ კი დაუსხა ღვინო ანანიას, მაგრამ მე რომ ანანიას ადგილზე მყოფილიყავი,
თავს შევიკავებდი, ისეთი თვალით შეხედა. ანანიამ ეს ჭიქაც უხმოდ გამოსცალა,
ამჯერად დიდხანს არ უფიქრია, პირდაპირ მოხსენებაზე გადავიდა:
- ნამდვილად ამას გადაურევია, ქალბატონო დარეჯან, მაგრამ მე მოყვან ახლა მაგას ჭკუაზე,
შენ ამბობ რომ ხედავსო, აბა?.. - მკითხა ანანიამ. - კი! - დავუდასტურე მე.
- ქვა? - ქვაც! - მდინარე? - მდინარეც!
- აგაშენა ღმერთმა, ისე კია, ქალბატონო დარეჯან, საინტერესო, დავუშვათ,
შენ ხარ ვაშლის ხე - ხაზარულა, ამ ბიჭის წაბჟუტურების მიხედვით, ქეც ხედავ და ქეც გეყურება,
უცებ ხედავ, რომ მოდის ვიღაცა კაცი, ჩამნაირი მუტრუკი, მაგალითად, გაუდვია მხარზე ნაჯახი,
მოდის და უნდა მოგჭრას, უნდა მოგჭრას, ხედავ ამას შენ და ვარ გარბიხარ ვერსად. არ გადაირევი, ქალბატონო დარეჯან?
- ჰკითხა ანანიამ და ისევ გაუწოდა ჭიქა ბებიას, ბებიამ დააყოვნა ჭიქის შევსება, - დამისხი, შე ქალო,
მთავარ სათქმელს აწი ვაპირებ მე, - უთხრა ანანიამ ბებიაჩემს. ბებიამ შეუვსო ჭიქა.
- ბიჭო, კი ხარ ქალაქელი, მაგრამ დროა აწი შეეგუო გლეხის ფილოსოფიას, სამ რამეს არ აყენებს გლეხი ოჯახში,
ბერწ საქონელს, უნაყოფო ხეს და უშვილო... - ანანია შეყოყმანდა და ბებიას გახედა.
- რას მიყურებ ანანია, თქვი ბოლომდე, მე რას მერიდები, შვილი რომ არ მყოლოდა, აგი შვილიშვილი საიდან მეყოლებოდა, - გაეცინა ბებიას.
- მართალია, ...და უშვილო ქალს, მაგრამ ბებიაშენ დარეჯანს შვიდი შვილი ყავდა. ასეა მაგი.
- რა გინდა, ანანია ბიძია? - ვკითხე მე. - რატომ არ ჭრი ხეს? - მკითხა ანანიამ თავის მხრიდან.
- მეცოდება. - რა გეცოდება, ბიჭო, ხეი? შენხელა ბიჭები რუსეთში ტანკებს მიუძვრებიან ქვეშ.
- უბედური ჩვენი სახელმწიფო ამნაირი ღლაპების იმედით თუ აპირებს გერმანიის წაქცევას, - ახლა სახელმწიფო შეიცხადა ბებიამ.
- არ თქვა მაგი, ქალბატონო დარეჯან, - გაუჯავრდა ანანია.
- რავა არ ვთქვა, შე კაცო, ქათამს მაგას ვერ ვაკვლევინებ, თიკანს და ხეს ვერ ვაჭრევინებ,
მეცოდებაო, მაგის შარშან საკალანდოდ დაკლული ღორი წელს ძლივს დავიჭირეთ ინტაბუეთში,
ისე რომ ის დანა ისევ ყელში ჰქონდა გაკვეხებული... აგია საქმე? - ჰკითხა ბებიამ.
- მართალს ამბობს, ბიჭო? - მკითხა ანანიამ.
- მართალს ამბობს, ანანია ბიძია და ტყუილა ნუ მიკითხავ ნატაციებს, მაინც არ მოვჭრი ხაზარულას! - დავუდასტურე მე.
- ესე იგი, გეცოდება? - აბა, არ მეცოდება? - ვკითხე ახლა მე.
- გეცოდება და ჯანდაბას შენი თავი, კიდო ერთი ჭიქა დამისხი, ქალბატონო დარეჯან და მაგი ხაზარულა ხვალ უთენია გაგორებული დაგხვდება,
ჩემი ხელით მოვასორომგორომებ აქოურობას, ახლა მაგის თავი არ მაქვს.
ბებიამ ისევ გაუვსო ჭიქა. ანანიამ შესვა.
- ქალბატონო დარეჯან, დასაყოლებელი ხომ არ გაქვს რამე? - იკითხა სხვათა შორის ანანიამ.
- სარი მაქვს დასაყოლებელი, ბატონო ანანია, - უთხრა ბებიამ. ანანია უხმოდ გადავიდა ეზოდან და გზას ზევით აუყვა.
- ამ ზევით სად მიდიხარ, ბატონო ანანია, ქვევით არ მიდიოდი? - შეახსენა ბებიამ.
- ქვევით საქმე მქონდა, ქალბატონო დარეჯან, და მე რომ აწი საქმეს გავაკეთებ, ისე გეიხარა ჩვენი თავმჯდომარის ვენახმა!
- ხელი ჩაიქნია ანანიამ. - მაშინ მეცი პატივი, ანანია ბატონო და შაქროიეს ღობეს გაყევი,
ჩემსას ისედაც ძლივს უდგას სული, - სთხოვა ბებიამ.
ანანიამ სასწრაფოდ გადაინაცვლა ორღობის მეორე მხარეს და შაქროია მიქაბერიძის ღობეს ჩამოეკიდა. ერთი კი მოიხედა უკან.
- ბიჭო! - დამიძახა, - შენ ამბობ, ხედავსო ჩემი ხაზარულა?! ისე რა გითხარი მე შენ, შენი ხაზარულა კი არა,
მე ვერ ვხედავ ვერაფერს... - ჩაიხითხითა ანანიამ და გზას გაუდგა ღობე-ღობე ბალცალ-ბანცალით.
მართალი გამოდგა ბიჭი. ყველაფერს ხედავდა და ყველაფერი ესმოდა გაყუჩულ და ფოთოლგაცვენილ ხეს.
შუაღამემდე ფიქრობდა ხაზარულა, ნაშუაღამევს გული შეეკუმშა და ფესვები მოთოკა...
- ფესვების ბადეში გახვეული ჭური ოდნავ შეტოკდა. იგრძნო ეს ხაზარულამ და ახლა უფრო მოთოკა ფესვები...
ჭური რამდენიმე ადგილას აიტკეჩა, მაგრამ ისე, რომ შიგნიდან არ დაზიანებულა,
მაშინ კიდევ ერთხელ მოზიდა ფესვების ბადე ხაზარულამ და პირველი ბზარი გაუჩნდა ჭურს,
წითელმა სითხემ ზანტად გამოჟონა ქვევრიდან და ხაზარულას ფესვის ფოსოებს დაეღვარა,
ფრთხილად მოსინჯა და შეისრუტა ხაზარულამ წითელი სითხე, უცნაურმა ჟრუანტელმა დაუარა ტანში...
ერთი შეკრთომა შეკრთა ხაზარულა, მაგრამ თადანთან ის ჟრუანტელი გაურკვეველ სიამოვნებად გადაექცა
და ახლა უფრო გამეტებით ჩაიკრა ჭური გულში, ქვევრი რამდენიმე ადგილას გასკდა და წითელი სითხე თქრიალით გამოსკდა ხაზარულას ფესვებზე,
როგორც მაცოცხლებელმა წვიმამ იცოდა ხოლმე გვალვიან ზაფხულს.
ახლა ხარბად დაეწაფა ხაზარულა წითელ სითხეს, ამ წითელ სასწაულს,
რომელიც აგერ სამოცზე მეტი წელიწადია თურმე მისი ფესვების შუაგულშია განძივით დამარხული და მან კი არაფერი არ იცოდა,
და ასე სასოებით ქოსვდა მის გარშემო მაცოცხლებელი ფესვების ბადეს... და ასე სასოებით დარაჯობდა.
წითელი სითხე გაუთავებლად ჟონავდა გამსკდარი ქვევრიდან...
ხაზარულა კი წურავდა, წურავდა ქვევრს, უსაშველოდ მწყურვალივით სვამდა და სვამდა გაუთავებლად ამ უცნაურ წითელ სითხეს,
და ივსებოდა თანდათან სითბოთი, სიხარულით, ადრე განუცდელი საამო ჟრუანტელით, თავდავიწყებითა და გატაცებით...
დათვრა ხაზარულა და უცებ განათდა მისთვის ქვეყნიერება.
ადრე, ახალგაზრდობაში ძალიან უკვირდა ხაზარულას, როგორ ცხოვრობდნენ ადამიანები,
ფესვები რომ არ ჰქონდათ მასავით მიწაში გადგმული, ან როგორ მოძრაობდნენ მის გარშემო და საერთოდ,
მაგრამ ბოლოს მიეჩვია ამ აზრს და ფიქრიც კი შეწყვიტა ამ მისთვის გაუგებარ და აუხსნელ საგანზე,
რადგან ამაზე პასუხის გამცემი ხაზარულას ქვეყნად არც არაფერი და არც არავინ არ ეგულებოდა.
მაგრამ დღეს მოხდა სასწაული. დაიცალა ქვევრი,
უკანასკნელი წვეთი შეისრუტა ხაზარულამ და იგი უცებ მიხვდა ადამიანისა და საოცარი სითხის საიდუმლოს...
ხაზარულას აღარ უკვირდა, რატომ კოცნიდნენ ადამიანები ერთმანეთს, რატომ ტიროდნენ ჯამებით ხელში,
რატომ დასდევდნენ ერთმანეთს, რატომ ჩხუბობდნენ, რატომ იცონოდნენ, რატომ მღერდონენ ხელიხელგადახვეულები,
რატომ როკავდნენ მის გარშემო, რატომ რეცხდნენ ასეთი გულმოდგინებით ჭურებს და რატომ ასხამდნენ ასეთი სასოებით შიგ ამ საოცარ სითხეს.
მიხვდა ყველაფერ ამას ხაზარულა და თავადაც მოუნდა სიმღერა, სირბილი, ხვევნა, კოცნა, ტირილი და როკვა,
მაგრამ რა ექნა ხაზარულას, ხე იყო ხაზარულა და არა ადამიანი, ამიტომ ის გააკეთა, რაც შეეძლო,
დილამდე ტორტმანებდა და გუგუნებდა ხაზარულა... დილით კი, დილით გვერდში ყრუ დარტყმა იგრძნო,
მაგრამ არ სტკენია და ყურადღება არ მიაქვია ხაზარულამ,
შემდეგ მეორე გვერდში იგრძნო ისეთი ყრა დარტყმა ხაზარულამ და არც იმ დარტყმას მიაქცია ყურადღება,
ერთ საათს მაინც გრძელდებოდა ეს დარტყმები, ბოლოს, მოწოლა იგრძნო ხაზარულამ მარცხნიდან მარჯვნივ,
ძლიერი მოწოლა. მერე ჭრიალი, გაბმული ჭრიალი და ჯერ ზანტად გადაწვა,
ხოლო შემდეგ მოსხლეტით დაეშვა დედამიწაზე, ახლა საკუთარი მკვლავებისა,
მხრებისა და სახსრების ლაწანი გაიგონა ხაზარულამ, მაგრამ არც მაშინ უგრძვნია რამე ტკივილი,
თვალები დახუჭა მხოლოდ და ტკბილად, ძალიან ტკბილად და ღრმად დაიძინა.
- ადექი, ნენა, წაუქვევია ხაზარულა ამ დილით ანანიას! - გამაღვიძა სისხამ დილით ბებიამ,
- ა, შენ ნაჯახი და ტოტები მაინც დაასხიპე, - მითხრა და თავად სამზადში გავიდა.
ბებიასთვის ალღოს არ უღალატნია, ღამით თოვლი მოსულიყო და სოფელი ისეთი ლამაზი იყო,
საქორწილოდ გამზადებულ თეთრ ფატაში გამოწყობილ პატარძალს ჰგავდა.
მარტო ჩვენი ეზო გამოიყურებოდა მგლოვიარედ,
მარანზე მიცვალებულივით ახალმოჭრილი ტოტებდამსხვრეული და დალეწილი ვეებერთელა ხაზარულა ესვენა.
უხალისოდ ავედი მარანზე. და ვიდრე ხის გაჩორკნას შევუდგებოდი, მის გადანაჭერზე ჩამოვჯექი, ჩამოვჯექი და გავშტრედი.
ხის დედოძარღვიდან წითელი სისხლისფერი სითხე მოჟონავდა.
- ბებია! - დავუძახე შემცბარმა. - რა იყო? - გამომხედა ბებიამ.
- ამოდი ერთ წუთას. - რა მოხდა. - ამოდი და შენი თვალით ნახე.
ბებია ამოვიდა. - რა არის ეს? - მკითხა გაკვირვებულმა. - ალბათ, ხის სისხლი. - ვუპასუხე შემკრთალმა.
- შეუძლებელია, იანვარია ახლა და ძინავს ყველა მცენარეს, წყალი თებერვალში დგება ხეში,
- თქვა ბებიამ და ხელი შეახო ხიდან გამოჟონილ წითელ სითხეს, სახესთან მიიტანა,
დაყნოსა და მე შემხედა შეშინებულმა, - მოხადე ჭური! - მიბრძანა მან.
მე სასწრაფოს მოვხადე ჭური, მე და ბებიამ ერთად ჩავიხედეთ შიგ, ჭური ცარიელი იყო...
- ჭურო ზეშთა აღმადგინებელთაო, დედაო დამბადებელისაო, სარკეო სიმართლისაო, წმინდაო მარიამ,
მეოხ გვეყავნ ჩვენ და ნუ გადაგვრევ, - თქვა ბებიამ ხმის კანკალით,
ცაში აღაპყრო ორთავე ხელი და ნელ-ნელა დაეშვა მუხლებზე.
ხაზარულას სიცივისგან შეაჟრჟოლა და თვალი გაახილა,
მისთვის უჩვეულო მდგომარეობაში მყოფს ქვეყნიერება წაქცეული მოეჩვენა და გაუკვირდა.
ჯერ ყველაფერი იმ წითელ სითხეს დააბრალა, მერე მის გადანაჭერზე ჩამომჯდარი, ნაჯახის ტარზე ნიკაპდაყრდნობილი,
მობუზული ბიჭი და თავღია ჭურთან სპეტაკ თოვლში მუხლებზე დამხობილი,
ცაში ხელაპყრობილი შავოსანი დედაბერი რომ დაინახა, მიხვდა, ცოცხალი აღარ იყო და ისევ დახუჭა თვალები. დახუჭა სამუდამოდ.
﻿პირველად იყო ტიბეტი, როგორც შორეულზე შორეული ოცნება — ჯერ მხოლოდ შემთხვევით ამოკითხული ბავშვობის წიგნებში
და მერე კი მონდომებით შესწავლილი იმავე წიგნებიდან.
ყველა სასწაული წიგნებიდან იწყებოდა კიდეც და ინტერესთან ერთად დაიბადა სურვილიც — საკუთარი თვალით მენახა სასწაული, რომელსაც ტიბეტი ჰქვია.
მერე სურვილი, უზარმაზარ მოთხოვნილებაში გადაიზარდა, როგორც მოსალოდნელი იყო
სერიოზულად დავიწყეთ იმაზე ფიქრი, როგორ გვექცია ოცნება — ახდენილ ოცნებად.
ოცნების ახდენას კი, სჭირდებოდა ფინანსური მინიმუმი მაინც და ამიტომაც გაჩნდა ფილმის გადაღების იდეა,
რომელსაც ყველაზე მეტად ბატონმა რეზო ჩხეიძემ დაუჭირა მხარი და უპირველესი მადლობაც სწორედ მას ეკუთვნის.
მიუხედავად იმისა, რომ პრობლემები გამგზავრებამდე, ბოლო დღემდეც მრავლად გვქონდა,
პირველი ქართული კინოექსპედიცია ტიბეტში მაინც შედგა და ჩვენმა ჯგუფმა უნიკალური მასალების მოძიება და გადაღებაც კი შეძლო.
თუმცა გზა წარმატებამდე იყო გრძელი და რთული და ექსპედიციას ჩაშლის საფრთხე, მოსკოვში ჩასვლისთანავე დაემუქრა.
მოსკოვიდან უნდა გავფრენილიყავით კატმანდუში
მოსკოვშივე უნდა შეგვეძინა კინოფირები კინოსტუდია „ქართულ ფილმში“ სპეციალურად ამისთვის გამოყოფილი თანხებით,
მაგრამ ფირის ფასი ზუსტად სამი დღის გაძვირებული დაგვხვდა ყველა მაღაზიაში, სადაც კი მოვიკითხეთ
უკან დასაბრუნებელი გზაც უბრალოდ აღარ გვქონდა.
რამდენჯერაც ვიანგარიშეთ ჩვენი ფულადი შესაძლებლობები, იმდენჯერ დავრწმუნდით, რომ ფინანსურად საკმაოდ გაგვიჭირდებოდა,
მაგრამ კინოფირების გარეშე ტიბეტში გამგზავრებას რა აზრი ჰქონდა ჩვენი ექსპედიციისთვის და გაძვირებული,
მაგრამ მაინც შეძენილი ფირით დამძიმებული ჩვენი ბარგი, საგულდაგულოდ შევკარით. კინოკამერაც საგულდაგულოდ დავშალეთ
ზურგჩანთაში გადავმალეთ,რადგან მოსკოვურ საბაჟოსთან მწარე ურთიერთობის საკმაო გამოცდილება უკვე გვქონდა სამწუხარო შედეგებით
და როგორც წესი, თუ ცუდი მებაჟე შეგხვდა, მათ ცივ გულებს, ვერანაირი ხვეწნა და თვალზე მომდგარი ცრემლი ვეღარ გაალღობს.
და საერთოდ — მოსკოვში ცრემლების მართლა არ სჯერათ...
რატომ არ სჯერა მოსკოვს ცრემლების კატმანდუში გაფრენამდე, საიდანაც უნდა დავდგომოდით ტიბეტის ნანატრ გზას, ხუთი დღე მოსკოვში გავჩერდით
ჩვენი კინოექსპედიციის ოთხივე წევრს (ჩემის ჩათვლით), ძალიანაც ეჩქარებოდა ჰიმალაების ნახვა, მაგრამ მოსკოვს ერთი უცნაური თვისება აქვს —
ადვილად გითრევს და ქართველების უმრავლესობა, როგორც ცნობილია ჩათრევას, ისევ ჩაყოლას ამჯობინებს.
თუმცა ზემოთქმული მხოლოდ ქართველ კაცებს ეხებათ და არა ქართველ ქალებსაც, რადგან ქართველმა ქალებმა რუსი ქალები ჯერ კიდევ მეთვრამეტე საუკუნეში შეიძულეს
როცა ვახტანგ მეექვსეს ათას ორასი რჩეული ქართველი მამაკაცი მოსკოვში გაჰყვა და უკან არცერთი აღარ დაბრუნებულა.
ადვილი წარმოსადგენია მეთვრამეტე საუკუნის მოსკოვში,
 მდედრობითი სქესის მოსახლეობაში რაოდენ სიხარულსა და ბედნიერებას გამოიწვევდა საქართველოდან ჩასული ათას ორასი რჩეული მამრის დანახვა.
როგორი დაუჯერებელიც არ უნდა იყოს, შემდგომი, მეცხრამეტე საუკუნის რჩეულ ქართველთა არჩევანი რუსეთის სასარგებლოდ...
არამხოლოდ ჩინ-მედლებმა და ორდენებმა განაპირობეს — სუბიექტურად ვეჭვობ, რომ რუს მდედრთა ფაქტორმაც, გარკვეული როლი შეასრულა ამ არჩევანის გაკეთებისას
და ამ ვარაუდის აბსურდულობასაც, დარწმუნებული ვარ, უამრავი მომხრე ეყოლება ჩვენში.
ჩემი თავხედური აზრი, განსაკუთრებით არ მოეწონებათ მეოცე საუკუნის ქართველ მამაკაცებს და კონკრეტულად კი ჩვენი მამების ძვირფას თაობას
თაობას, რომელმაც შექმნა და მოიგონა ჩვენი დროის მოსკოვი, სადაც მათ აღარ ახსოვდათ არცერთი ბოროტება, რომელიც ამ ქალაქს უკავშირდებოდა
შეზარხოშებულებს სრულიად აკმაყოფილებდათ რუსი ქალების სითბო და ალერსი.
რუსი ქალებისთვის კი, თუნდაც ორი საუკუნის შემდეგ, ჯერ კიდევ არსებობდა ლეგენდა ქართველ მამაკაცზე,
არსებობდა ლეგენდა ქართველ მამაკაცზე, რომელიც რუსეთის არმიის ჰუსართა პოლკის ქართველმა ოფიცერებმა შექმნეს.
თუმცა რუსეთის გარდა (საუკუნეების მანძილზე), ჩვენმა წინაპრებმა კიდევ მრავალი ქვეყნის სიძლიერეს შესწირეს საკუთარი ნიჭი და ენერგია,
მაგრამ არსად ისე უმადურად არ მოქცევიან ქართველებს, როგორც რუსეთში
 და ზემოთქმულის საილუსტრაციოდ, დავით გურამიშვილის თავგადასავალიც იკმარებდა.
 დიდმა ქართველმა პოეტმა თავისი ხანგრძლივი სიცოცხლე რუსეთის არმიას კი მოახმარა,
 მაგრამ სანაცვლოდ შეურაცხყოფაც მიიღო და მთელი იმ ხანგრძლივი სიცოცხლის მანძილზეც დაუზარებლად წერდა საჩივრის წერილებს
 დაუზარებლად წერდა საჩივრის წერილებს რუსეთის სამეფო კარს.
 დავით გურამიშვილი ითხოვდა კუთვნილი, დამსახურებული მიწის მიღებას თუნდაც შუაგულ რუსეთში, მაგრამ ამაოდ
 და ისე მოკვდა, რომ ის პატარა მიწაც კი არ აღირსეს რუსეთისათვის არაერთხელ დაჭრილსა და ტყვედყოფილს.
  პირიქით, გურამიშვილი დაასახლეს დაპყრობილი უკრაინის იმ ჭაობიან ნაწილში, სადაც ყველაფერი რუსული საშინლად სძულდათ ადამიანებს
  და ადვილი წარმოსადგენია, რა მწარე სიბერე ექნებოდა ქართველ პოეტს იმ უკრაინელ ნაციონალისტთა გარემოცვაში,
 ქართველი პოეტი დავით გურამიშვილი მხოლოდდამხოლოდ რუსი დამპყრობელი იყო.
  რუსეთი კი სწორედ ის ქვეყანაა, სადაც რიგით ჯარისკაცს თუ ყველაზე ჭკვიან მეცნიერს იმპერიულ საკითხთან დაკავშირებით ზუსტად ერთნაირი აზრი აქვთ
მათი აზრით კი საქართველო რუსეთის გუბერნია უნდა იყოს და როგორც არ უნდა შეეცადო საწინააღმდეგოს ან საერთოდ
რაიმეს ახსნას (თუნდაც ცრემლმორეული თვალებით), აზრი არა აქვს, რადგან მოსკოვში ცრემლების მართლა არ სჯერათ.
თუმცა მოსკოვს მაინც ყოველთვის ჰქონდა ისეთი ცდუნება, რომელიც (ზემოთქმულის მიუხედავად),
მაინც ყოველთვის იზიდავდა ქართველებს და ქართველებსაც ყოველთვის ავიწყდებოდათ მთავარი მტერი
და მთავარი ცდუნება კი მაინც ქალი იყო და რაც მოსკოვში და რუსეთში (ამ თვალსაზრისით) ხდებოდა ან შეიძლება მოხდეს,
მგონი მართლა არსად ხდება. მაგალითად: მოსკოვში, ტიბეტში გამგზავრებამდე რამდენიმე დღით ადრე
(სანამ ვიზებისა და საბუთების პრობლემებს ვაგვარებდით)
 ჩვენი პატარა სასტუმროს პატარა ოთახის კარზე, მორიდებით დააკაკუნა მშვენიერმა გოგონამ და გამარჯობა გვითხრა.
ჩვენც გამარჯობა ვთქვით და ასე გავიცანით რუსი გოგონა, რომელმაც ის დარჩენილი სამი დღე ჩვენთან ერთად გაატარა მოსკოვში
და პირველი, რაც აღმოვაჩინეთ, იყო უცნაური რეალობა — ჩვენ ვეღარ ვლაპარაკობდით რუსულად
და მხოლოდ ვუღიმოდით ქალს, რომელიც აუგუსტ სტრინდბერგისა და ლუკ ბესონის ფანტაზიების ერთობლივ ნაყოფს უფრო ჰგავდა.
ისიც მხოლოდ გვიღიმოდა ხოლმე და განსაკუთრებით კი მაშინ, როცა აღელვებული გიო მგელაძე პირდებოდა მას ფილმში გადაღებას
და მისთვის მართლაც სულერთი იყო ჩვენი ყველა ცრუ და მართალი დაპირება.
მას არაფერი მოუთხოვია ჩვენგან, აბსოლუტურად არაფერი და ზუსტად რა უნდოდა, ვერც დავადგინეთ.
სამი დღის მანძილზე იყო ჩუმად — ჩუმად გვილაგებდა საწოლებს
( გვისწორებდა ლოგინებს. იმის მიხედვით, თუ როგორ იტყოდნენ ამას აკაკი და მზექალა შანიძეები)
გვიდუღებდა ჩაის, გვირეცხავდა წინდებს (სინამდვილეში ე.წ. „ნასკებს“, რომელიც რუსული სიტყვაა
და გასაგებ მიზეზთა გამო ქართული შესატყვისი არ გააჩნია), ყიდულობდა ჩვენთვის საჭირო პროდუქტებს
ასევე ჩუმად გვთხოვდა დამატებით დაგვევალებინა რამე.
იმდენად გაოგნებულები ვიყავით მისი გამოჩენითა და საქციელით, ჩვენს აღფრთოვანებას ვერც გამოვხატავდით და ვდუმდით.
ერთადერთმა, ისევ გიო მგელაძემ მოიფიქრა და მადლიერების ნიშნად უცნობი ფერისა და წარმოების მაისური აჩუქა მას.
მან თქვა მადლობა, მორცხვად დახარა თავი და ისევ გაიღიმა. გამახსენდა სიზმარი, რომელიც ათასჯერ მინახავს.
სკოლის მერხზე მჯდარსაც ათასჯერ ამომიცნია კადრები იმ ჩემი სიზმრიდან სწორედ იმ დაფაზე, საკლასო ოთახში რომ ეკიდა.
დაფა ჰგავდა კინოეკრანს, რომელზეც ადვილად შეიძლებოდა დათოვლილი რუსული სოფლის დანახვა (სადღაც ტამბოვის გუბერნიაში)
მესმოდა ფეხის ხმა — ერთადერთი სუნთქვა, რაც რუსული ზამთრის სიჩუმეს არღვევს.
მესმოდა მასწავლებლის ხმაც, რომელიც რუსეთის ისტორიას გვიხსნიდა, მაგრამ გამხელილ ცოდვას რა უნდა სჯობდეს
ზოგჯერ, ცალთვალა კუტუზოვზე მეტად, ორივე თვალით ჯანმრთელი, ლოყებღაჟღაღა და რძეზე გაზრდილი მშვენიერი ქალი უფრო მაინტერესებდა.
წუთი-წუთზე რომ შემოაღებდა ჩემი სახლის კარს
სინამდვილეში, წარმოდგენასა და რეალობაშიც, სახლი (თუ უბრალოდ ქოხი), მას ეკუთვნოდა, მე კი მისი სტუმარი ვიყავი
რამდენიმე წამით გაღებული კარიდან აშკარად ვგრძნობდი გარედან შემოვარდნილ სიცივეს, რომელიც მაშინებდა მხოლოდ მე
მისთვის კი მხოლოდ ღიმილის მომგვრელი იყო და მზრუნველი სახით კეტავდა კარს ჩვენსა და დანარჩენ სამყაროს შორის.
რა ერქვა იმ მშვენიერ ქალს, არავინ იცის
როგორი ბეჯითი მოწაფეც არ უნდა იყო, შეუძლებელია გაკვეთილზე ყველა დეტალის ზუსტად დამახსოვრებ
მაგრამ ზუსტად ვიცი რა მერქვა მე, საიდან მოვდიოდი, საით მივდიოდი, ვისი გორისა ვიყავი და ვიყავი თუ არა საერთოდ გორში, ვთქვათ სტალინთან.
რასაკვირველია არა — იმ წუთებში (სანამ ზარი დაირეკებოდა) ვიყავი შუაგულ რუსეთში, მიყრუებული სოფლის ჩვეულებრივ, ღარიბულ სახლში
სადაც ღარიბულ, ჩვეულებრივ სუფრას ამშვენებდა იქვე, იმავე სახლში გამოხდილი არაყი და მოხარშული კარტოფილი, მჟავე კიტრი და არანაკლებმჟავე კომბოსტო.
არაყი არ იყო ჭაჭასავით გემრიელი, მაგრამ ვთვრებოდი სწრაფად და ალბათ მათრობდა ჩემი მასპინძლის რძისფერი კანი,
ღიმილი და სითბო — სითბო, რომლის წყაროც ღუმელი იყო — ღუმელი დიდი და ფართო, ღუმელი, რომელზეც მეძინა, რომელზეც ერთად გვეძინა.
მაღვიძებდა სკოლის ზარი, რომელიც გაკვეთილის დამთავრებას გვამცნობდა ხოლმე და მართლა ახალგაღვიძებულივით ვტოვებდი საკლასო ოთახს
ოთახს, საიდანაც ტიბეტი ჯერ კიდევ ოცნებაზე შორს იყო...
თვითმფრინავი ჩემი დაბადების დღე ისე მეზიზღება, რომ ყოველთვის ვცდილობ ხოლმე რომ ამ დღეს ვიყო სახლიდან ძალიან შორს
და მეტი შორს სადღა უნდა ვიყო — ვზივარ თვითმფრინავში, რომელიც ცხრასაათიანი ფრენის შემდეგ ნეპალის დედაქალაქში უნდა დაეშვას
და მერე კი იქიდან ტიბეტის გზას უნდა დავადგეთ, მაგრამ მანამდე,დაახლოებით ხუთ საათში...
ჩვენი თვითმფრინავი, ჯერ არაბეთში, ემირატების რომელ იღაც ქალაქის აეროპორტში უნდა დაფრინდეს საწვავის შესავსებად.
თვითმფრინავი, აეროპორტი და საერთოდ მგზავრობა, ძალიან მიყვარს თუნდაც ეკზიუპერის სამყაროს გამო,
სადაც ფუფუნებისა და განცხრომის ისეთი ბედნიერი საშუალება გეძლევა რომ შეგიძლია გაიცნო ადამიანები, ვისაც მიწაზე ვერასოდეს შეხვდები.
თუმცა სანამ ჰაერში ხარ (თვითმფრინავის დაფრენამდე), შეგიძლია დაიჯერო, რომ ამ ხალხზე ახლობელი, შენ არავინ გყავს
ამ საოცარ სიახლოვესა და პირობითად სულიერ ინტიმს, ის ქვეცნობიერი შიში ბადებს, რომელსაც ადამიანში საერთოდ თვითმფრინავის ხსენებაც კი იწვევს.
ამიტომ, არავინ იცის, მაგალითად გიორგი სააკაძე ისეთივე მშვიდი იქნებოდა თუ არა თვითმფრინავის სალონში, როგორც სახელოვანი ომების წინ,
რადგან საკუთარი თვალით მინახავს ჩემი მეგობარი შალვა ჯავახაძე
(გიორგი სააკაძეზე არანაკლებ უშიშარი, მამაცი და ახოვანი),
როგორ ემუდარებოდა გაოგნებულ სტიუარდესას რამე მიშველეო, როცა თვითმფრინავი საკმაოდ მშვიდად, შეუმჩნევლად მიაპობდა ქათქათა ღრუბლებს.
მერე მეჩხუბებოდა მე — ნორმალურმა ადამიანმა თვითმფრინავში როგორ უნდა დაიძინოსო
და რადგან საკუთარ ნორმალურობაში თვითონაც ყოველთვის მეპარებოდა ეჭვი, აღარ შევკამათებივარ. გაღვიძებულს დამხვდა უგონოდ მთვრალი
იდგა ზურგით ეკიპაჟისკენ, სახით მგზავრებისაკენ და განწირული ხმით მღეროდა ცედურ მრავალჟამიერს.
ახლა ის სტიუარდესა ეხვეწებოდა შალვას, თვითმფრინავი დაშვებას იწყებს, თქვენს ადგილას დაბრძანდით და მოემზადეთო.
მომზადებაში, რასაკვირველია, სავარძელზე დამონტაჟებული ქამრის შეკვრას გულისხმობდა
 მაგრამ როგორი დასაბმელი იქნებოდა მთვრალი შალვა ჯავახაძე, ადვილი მისახვედრია.
თუმცა თვითმფრინავში სმა, შალვა ჯავახაძის მოგონილი ნამდვილად არ არის
პირველი ავიასადღეგრძელოც იმ ქართველებს ეკუთვნით, ვინც პირველები აღმოჩნდნენ თვითმფრინავში,
თუმცა ეს მხოლოდ შიშის ბრალი არ იყო, რადგან ისიც ფაქტია რომ ჯერ კიდევ მეცხრამეტე საუკუნის ბოლოს...
პარიზში დაარსებული საფრენოსნო სკოლის უკვე მეორე გამოშვებას, ქართველი კურსდამთავრებულებიც ჰყავდა.
შეიძლება სწორედ ამიტომაც, ჩვენი მშობლების თაობა, სერიოზულად განიცდიდა უსამართლობას.
სერიოზულად განიცდიდა იმ უსამართლობას, რომ საბჭოთა კოსმონავტიკაში, ეროვნებით ქართველი კოსმონავტისათვის ადგილი არ მოიძებნა
ჩვენი მშობლების ამ ერთ-ერთი მთავარი დარდისადმი თანაგრძნობის გარდა, იმ დღეს თვითმფრინავში დალევის კიდევ რამდენიმე სხვა მიზეზიც მქონდა
დალევას მაინც არ ვაპირებდი, რომ არა მშვენიერი გოგონა რომელიც მოულოდნელად გვერდით მომიჯდა, გამიღიმა და ჭიქა გამომიწოდა.
დავლიე და გავუღიმე. სანამ მეორედაც შემივსებდა ჭიქას, საკუთარი პასპორტი ამოიღო
იმ გვერდზე გადაშალა, სადაც დაბადების თარიღია ხოლმე მითითებული
გაკვირვებისაგან თვითონვე ვიგრძენი საკუთარი თვალების გაფართოება
ჩემი დაუპატიჟებელი სტუმარი ზუსტად იმ წელს, იმ თვესა და იმ რიცხვში იყო დაბადებული, როდესაც მე გავჩნდი თბილისის ერთ-ერთ სამშობიაროში.
სამშობიარო სახლი დასაკუთარი დაბადება, რასაკვირველია, ბუნდოვნად მახსოვს, მაგრამ დანამდვილებით შემიძლია ვთქვა, რომ...
რამდენიმე თვის ასაკში ვხედავდი სცენას, სადაც მკაფიოდ შეიძლებოდა იმ კაცის გარჩევა, რომელიც იჯდა მაგიდასთან და წერდა.
მხოლოდ ორი ათეული წლის შემდეგ აღმოვაჩინე, რომ ის კაცი იყო ხულიო კორტასარი და სწორედ იმ წელს ქმნიდა თავის ცნობილ მოთხრობას „სამხრეთის გზა“.
თუმცა ვერაფრით დავადგინე რატომ უნდა დამენახა რამდენიმე თვის ასაკში კაცი
კაცი, რომელიც შორეულზე შორეულ არგენტინაში, საწერ მაგიდასთან იჯდა, მაგრამ ვხედავდი აშკარად და არ მიკვირდა.
გამიკვირდა მოგვიანებით, როცა აღმოვაჩინე, რომ მაგიდასთან მჯდარი კაცი იყო ხულიო კორტასარი
გამიკვირდა თვითმფრინავში, როცა ჩემმა დაუპატიჟებელმა სტუმართა ჩანთიდან ხულიო კორტასარის მოთხრობების კრებული ამოიღო
უფრო სწორად შემეშინდა, შემეშინდა ჩემი ბავშვობისდროინდელი სიზმრის და ქალის, რომელმაც გამიღიმა და მითხრა ფრაზა,
მითხრა ფრაზა, რომელიც ალბათ ნებისმიერ ჩემს მდგომარეობაში მყოფ ადამიანს შეაშინებდა
ვკითხე მართლა შეშინებულმა და ვიგრძენი, როგორ დამბურძგლა მთელს სხეულზე.
კითხვითვე მიპასუხა და ბოთლიდან მოსვა არაყი.
დავაკონკრეტე კითხვა. თქვა და ისევ გამიღიმა.
და ახლა მე შევეცადე გაღიმებული სახე მქონოდა.
— საიდან, — ვკითხე ქართულად (ალბათ პირდაღებულმა) და უკან გავიხედე —
უკანა სავარძელზე უბედნიერესი გიო მგელაძე იჯდა ყურებამდე გაკრეჭილი (ოღონდ პირის გაღების გარეშე),
ძალზედ კმაყოფილი მარიშას აღმოჩენით და რაც მთავარია, კმაყოფილი არყის ჩაცლილი ბოთლით.
კიდევ რაღაცის კითხვა თუ თქმა დავაპირე, მაგრამ თვითმფრინავი უკვე ჯდებოდა ქალაქ ჩარჯაში და მგზავრებს მომზადებისაკენ ომახიანად მოგვიწოდეს...
მაღვიძებდა სკოლის ზარი, რომელიც გაკვეთილის დამთავრებას გვამცნობდა ხოლმე
მართლა ახალგაღვიძებულივით ვტოვებდი საკლასო ოთახს, საიდანაც ტიბეტი ჯერ კიდევ ოცნებაზე შორს იყო...
მარიშაქალი, რომელიც კატმანდუსაკენ მიმავალ თვითმფრინავში გვერდით მოგიჯდება და კონიაკით სავსე ჭიქას შემოგთავაზებს, რასაკვირველია ძალიან ლამაზია
და ასეც რომ არ იყოს, ის მაინც დაუყონებლივ შეგიყვარდება, მიუხედავად იმისა რომ ჯერ მხოლოდ მისი სახელი იცი.
თუმცა გარდა სახელისა, უკვე ისიც ვიცოდი რომ გოგო, რომელიც იჯდა ჩემს გვერდით და ჯიუტად არ იკრავდა უსაფრთხოების ღვედს, იყო მოსკოველი რუსი
სულ არ ჰგავდა რუსს ერთი შეხედვით და ამიტომ მეორედაც შევხედე:
მიპასუხა აშკარად დაცინვით და შეიძლება კონიაკის გამო აღმოვაჩინე, რომ მასში აშკარად იყო რაღაც ანტიკური, მონღოლური და რაც მთავარია, ჯადოქრული.
სანამ თვითმფრინავი დაჯდებოდა, ისიც გავარკვიე, რომ მიდიოდა ჰიმალაის მთებში დაკარგულ რომელიღაც მონასტერში
და მიზეზითაც დავინტერესდი, მაგრამ როგორც ჩანს, ძალიან გულუბრყვილოდ:
ყოველთვის ბორხესი უფრო მიყვარდა, ვიდრე კორტასარი
 ამიტომაც არ ვიცოდი იმ გრძელი და ამოჩემებული სიზმრის საიდუმლო, რომელიც მარიშამ იცოდა, მაგრამ არაფერი მითხრა.
მითხრა მხოლოდ იმ სასტუმროს სახელი, სადაც რამდენიმე დღით გაჩერდებოდა კატმანდუში მთებში წასვლამდე და წიგნიც იქ უნდა მიმეტანა.
ისიც აღმოვაჩინე, რომ მას მივმართავდი შენობით, უცნაურ ქალს, რომელსაც ყურადღებით ვაკვირდებოდი არაბული ქალაქის, ჩარჯას აეროპორტის მოსაცდელში
— ის იყო მართლაც ლამაზი, გამხდარი და მაღალი, მოკლედ, ბიჭურად შეჭრილი თმებით, ოდნავ აწეული
ცხვირით და ძალიან ლურჯი თვალებით. ფეხზე ეცვა შავი, მაღალყელიანი ბათინკები, რაც ყველაზე მაცდური
მიზეზი იყო იმისათვის, რომ მარიშა შემყვარებოდა აქვე და ახლავე, არაბული აეროპორტის მოსაცდელში,
სადაც ერთი საათის ლოდინის შემდეგ, გამოგვიცხადეს, რომ დელის აეროპორტში გაფიცვა იყო და კიდევ
სამი საათი ჩარჯაში უნდა ვმსხდარიყავით. დელის აეროპორტში არანაირი საქმე არ გვქონდა, მაგრამ
როგორც აგვიხსნეს, ინდოელები იმის უფლებასაც არ გვაძლევდნენ, რომ ინდოეთის ცაზე გადაგვეფრინა და
ამიტომაც ვისხედით არაბულ აეროპორტში და ეს არაბები სულაც არ ჰგავდნენ შოთა რუსთაველის არაბებს
და ვცდილობდი კორტასარის წაკითხვას.
თუმცა პარალელურად კორტასარის მფლობელსაც ვუთვალთვალებდი
მაგიდებს შორის მხიარული გამომეტყველებით მოძრაობდა ჭიქის მისაჭახუნებლად.
და ისიც აღმოვაჩინე, რომ უკვე ვეჭვიანობდი. არ ვიცი რატომ, მაგრამ აშკარად ვეჭვიანობდი,
ვეჭვიანობდი, როცა მარიშა რომელიმე მაგიდას მიუახლოვდებოდა,
მაგიდას მიუახლოვდებოდა, ოქროებასხმულ, გასიებულ კაცებთან ერთად დალევდა არაყს და
დალევდა არაყს და ზუსტად ისე გაუღიმებდა, როგორც მხოლოდ კაცებს ჰგონიათ, რომ რაღაცის იმედი შეიძლება ჰქონდეთ.
იმ იმედში დედამიწის მამაკაცთა უმრავლესობა, ერთსა და იმავეს გულისხმობს
ყოველ შემთხვევაში, აზიაში მაინც.
და იქ და მაშინ, მომეჩვენა, რომ მარიშა ამას განზრახ, ჩემს გასაბრაზებლად თუ გასაღიზიანებლად აკეთებდა.
რა ჩემი საქმე იყო, ვინ როგორ მოიქცეოდა, მაგრამ როგორც ჩანს, მარიშამ ზუსტად იცოდა
 ზუსტად იცოდა როგორ იყო საქმე ზოგადად სამყაროში და კონკრეტულად იმ ქალაქში.
შესაძლოა სწორედ ამას სწავლობდა კიდეც ჰიმალაის გადაკარგულ მონასტერში
ისიც ფაქტია, რომ გავბრაზდი, საშინლად გავღიზიანდი იმის გამოც, რომ ჩვენი რეისი გადაიდო
იმიტომაც გავბრაზდი, რომ მარიშამ სულ ადვილად ამოიცნო, რომ ერთი კი არა, ორივე ქუსლი აქილევსის მქონდა.
ჩემს წინ გიო მგელაძე იჯდა,
რომელიც განსხვავებულების შემდეგ უკვე ვეღარ ლაპარაკობდა, მაგრამ მშვენივრად ვიცოდი
რისი თქმაც სურდა ჩემთვის, განსაკუთრებით კი მაშინ, როცა მარიშა ჩვენს მაგიდასთან მოვიდა
გიოს თვალი ჩაუკრა და ჩემს მუხლებზე (დაუკითხავად) მოკალათდა.
მერე გიოს ჭიქა მიუჭახუნა და მე მადღეგრძელა.
აეროპორტის ფორმიანი თანამშრომელი მოგვიახლოვდა, ზრდილობიანად, მაგრამ მკაცრად მოგვიწოდა წესიერებისაკენ
გიო მგელაძისათვის მისი ნათქვამი, რასაკვირველია არ გადამითარგმნია.
გიოსთვის არათუ არაბულის (ან ინგლისურის), მშობლიური ენის ამოცნობაც სერიოზულ სირთულეს წარმოადგენდა უკვე
 და მეც გამიჭირდა იმის მიხვედრა, რა უნდა მექნა, რადგან მარიშა, წესრიგისაკენ
მოწოდებას, საკმაოდ აგრესიულად დაუპირისპირდა. ამიტომაც არავინ იცის, როგორ განვითარდებოდა
მოვლენები, რომ არა ახალი ინფორმაცია იმის შესახებ, რომ გზის გაგრძელებას კატმანდუს მიმართულებით,
მხოლოდ მეორე დღეს თუ შევძლებდით. სასწრაფოდ ჩამოგვართვეს პასპორტები
აეროპორტის გასასვლელამდე მიგვაცილეს.
აეროპორტი უნდა დაგვეტოვებინა, რაც იმას ნიშნავდა, რომ დახვრეტა თუ არა, დაპატიმრება მაინც არ აგვცდებოდა
დაპატიმრება მაინც არ აგვცდებოდა იმ არაბულ ქვეყანაში, სადაც დათრობა კანონით ისჯება.
წამოვიკიდეთ ბარგი  და გავყევით აეროპორტის გახარებულ თანამშრომლებს
(რეზო თაბუკაშვილმა და გიორგი ბერიძემ გიო მოიკიდეს)
სიამოვნებისაგან ხელებს იფშვნეტდნენ
ჩვენზე უკეთ რომ იცოდნენ, რაც გველოდა.
ჩვენ არ ვიყავით პირველი ქართველები, ვისაც უნდა გაეგო რა ხდებოდა არაბულ თბილისში ოთხი საუკუნის მანძილზე
სანამ დავით აღმაშენებელი იმერეთიდან ქართლში გადმობრძანებით პატივს დაგვდებდა...
გამახსენდა აბო თბილელიც (ალბათ მეტეხის ციხის ქვეცნობიერი ასოციაციით)
ჩუმად, გულში, ინდოელ ხალხს შეწევნა ვთხოვე. შევახსენე ჩვენი მრავალსაუკუნოვანი, აბრეშუმივით ურთიერთობა
რაც მთავარია, გაფიცულ ინდოელებს მოვაგონე მაჰათმა განდი, ვინც მათ (საერთოდ) გაფიცვა ასწავლა
ისიც შევახსენე, რომ მათი სათაყვანებელი მაჰათმა განდი, წარმოშობით გუჯარეთელი იყო
სწორედ იმ ეთნიურ ჯგუფს ეკუთვნოდა ჭრელ ინდოეთში, ჩვენ რომ გვენათესავება.
ერთადერთი ქართველი, ვინც არაბეთიდან ინდოეთამდე ლოცვის მიწვდენას ახერხებდა, შოთა რუსთაველი იყო
ამიტომაც ვერ დავიჯერებ, რომ იქ, დელის გაფიცულ აეროპორტში, ვინმემ ჩემი ლოცვა-ვედრება შეისმინა
ინდოეთის ცა გახსნა. უბრალოდ მოხდა სასწაული (სასწაულები როგორც წესი,უბრალოდ ხდება).
 ინდოეთის ცა გაიხსნა ჩვენი თვითმფრინავისათვის
ჩვენი პასპორტები, როგორც ჩამოგვართვეს, ისეთივე სისწრაფით დაგვირიგეს.
ჩაგვსვეს ჩვენს მიტოვებულ თვითმფრინავში და კეთილი მგზავრობაც გვისურვეს და კატმანდუში
დაჯდომამდე, მგონი ჩემს გარდა, ყველა საბჭოთა და პოსტსაბჭოთა მგზავრს ეძინა.
დაძინება მეც მინდოდა, მაგრამ არ შემეძლო, რადგან არ შემეძლო არ მეფიქრა ქალზე, ვინც იმავე თვითმფრინავში იჯდა
რომელიც მალე ნეპალის დედაქალაქში უნდა დაშვებულიყო...
ჩვენ გველოდა ქალაქი, რომელიც იწყება საშინელი სუნით, იმ ნაგვის, ჭუჭყისა და სიბინძურის გამო, რითიც
სავსეა კატმანდუს ქუჩები და ამ ქუჩების გავლის გარეშე კი, ტამელში ვერც მოხვდები.
ტამელი ტურისტულ, ყველაზე სუფთა და იმ გაკაშკაშებულ უბანს ჰქვია, სადაც ძირითადად ალპინისტები, დამსვენებლები, გიჟები და ჰიპები ცხოვრობენ.
ჰიპებმა ნეპალში დასახლება სამოციანი წლების ბოლოს დაიწყეს
თუმცა კატმანდუს ქუჩებში ახლაც შეიძლება შეხვდეთ უკვე დაბერებულ, მაგრამ ძველებურად თმებმოშვებულ ჰიპებს
 ჰიპებს განსხვავებული კანის ფერისა და სიმაღლის გამო, ადვილად ამოიცნობთ.
ევროპელებთან შედარებით ნეპალელები, მართლა პატარები არიან და როგორი პატარებიც არიან, ისეთივე პატარა სახლები აქვთ
იმ პატარა სახლებში ისეთივე პატარა ტახტები უდგათ.
სახლებს პატარა ფანჯრები აქვთ და იმ პატარა ფანჯრებიდან მათი პატარა ცხოვრებაც მოჩანს
მშრომელი კატმანდუ კი მზის ამოსვლამდე იღვიძებს.
მათი სამუშაო დღე გათენებამდე იწყება და გათენებულზე კი ნებისმიერი პროფესიისა და საქმიანობის ადამიანი შეგხვდებათ ქუჩაში
გამუდმებით, საღამომდე დაგსდევს რამდენიმე ნეპალელი ერთად და შესაბამისი თანხის საფასურად ათასგვარ სამსახურს გთავაზობს.
მაგალითად, მათ შეუძლიათ თქვენი ყურების საგულდაგულოდ გამოწმენდაც კი, თუ თქვენ ზარმაცი ხართ
სხვა რომელიმე მიზეზის გამო, ამას თქვენ თვითონ ვერ მოახერხებთ.
გავიყარენით ჩასვლისთანავე. მარიშა გაყვა გრებენშიკოვის ბუნდოვან ჯგუფს გაურკვეველი მიმართულებით.
მიმართულების გარკვევა არც მიცდია, რადგან კატმანდუში, ერთიდაიგივე ადამიანს, დღეში რამდენჯერმე აუცილებლად შეხვდები
მთებში წასვლას მარიშა, დანამდვილებით ვიცოდი, რომ ჯერ არ აპირებდა.
ისიც ვიცოდი, რომ ერთი კვირით მაინც დარჩებოდა კატმანდუში და მისი ნახვა, არანაირ პრობლემას არ წარმოადგენდა ჩემთვის.
ერთი კვირა ჩვენც გვჭირდებოდა მოსამზადებლად, ტიბეტში გამგზავრებამდე დაამიტომაც მშვიდად, აუღელვებლად დავშორდით ერთმანეთს კატმანდუს აეროპორტში.
ჩვენ ჩვენის ბარგით იმ სასტუმროში მივლაგდით, სადაც ქართველებს, აქ უკვე ნამყოფი ქართველი მთასვლელების გამო, კარგად იცნობენ.
კატმანდუში, ჰიმალაის მთებისკენ მიმავალი პირველი ქართული ექსპედიციის წევრები, სწორედ ამ სასტუმროში ცხოვრობდნენ.
პირველი რვაათასიანი მწვერვალი კი, რომელზეც ოთხმოცდაათიან წლებში ქართული ექსპედიცია ავიდა, დაულაგირი იყო
მანამდეც, ჰიმალაებში მოხვედრაზე, ქართველი მთასვლელების არაერთი თაობა ოცნებობდა.
ყველაზე ახლოს ამ მიზანთან ქართველი ალპინისტები სამოციან წლებში იყვნენ, როცა ჩვენს ქვეყანას ნეპალის მაშინდელი მეფე ეწვია სტუმრად
თუ ეს ლეგენდა არ არის, სვანეთის მთებში ჯიხვიც კი მოინადირა.
მერე ნეპალის კმაყოფილმა მეფემ, ქართველი ალპინისტების იმდროინდელი, უძლიერესი გუნდი, ჰიმალაებში მიიწვია,
საბჭოთა მთავრობამ ქართული ექსპედიციის ნეპალში გაშვებაზე უარი თქვა.
1982 წელს (სხვა ინფორმაცია ჩვენ არ გაგვაჩნია) ჰიმალაის მთებში პირველი ქართველი მთამსვლელი აკაკი ხერგიანი მოხვდა
ჰიმალაის მთებში აკაკი მოხვდა საბჭოთა კავშირის ნაკრებ გუნდთან ერთად.
ექსპედიციის თერთმეტმა მონაწილემ დედამიწის უმაღლეს მწვერვალზე ღამის ასვლა განახორციელა
მაგრამ მათ შორის აკაკი ხერგიანი არ ყოფილა.
მიზეზი უცნობია, ფაქტი კი ის არის რომ იგი ჟურნალისტის მოვალეობას დასჯერდა.
1991 წელს უკვე რუსეთის გუნდი დაიძრა იმავე ევერესტის დასალაშქრად
მწვერვალზე ასვლის სიხარული, სხვებთან ერთად, 54 წლის რომან გიუტაშვილმაც გაიზიარა.
თუმცა წარმატებული ექსპედიცია მისთვის კინაღამ ტრაგიკულად დამთავრდა
უკანა გზაზე, მწვერვალიდან დაშვებისას, ბატონ რომანს ტკბილად ჩამოეძინა.
მერე კი (რამდენიმე წლის შემდეგ), იყო სწორედ ის პირველი ქართული ექსპედიცია დაულაგირზე
ამის გამო კატმანდუს იმ პატარა სასტუმროში ქართველებსაც იცნობენ
რაც იმას ნიშნავს, რომ იციან ჩვენი ქვეყნის სახელი ინგლისურად,
სახელი იციან ნეპალური ვერსიით და „ჯორჯიის“ ნაცვლად გამოთქვამენ „ძორძიას“.
ზუსტად ასე, „ძორძიის“ ძახილით, ხელებგაშლილი დაგვხვდა სასტუმროს მომსახურე პერსონალი სასტუმროს შესასვლელთან.
სადაც თქვენი მთასვლელები შარშან ცხოვრობდნენ, იქ მოგათავსებთ შეღავათიან ფასებშიო
და ჩვენი ბარგი, ჩვენთვის განკუთვნილ ოთახებში მონდომებით აარბენინეს.
დავბინავდით თუ არა, აჩქარებით მივედ-მოვედეთ კატმანდუს მონატრებულ ქუჩებს,
კატმანდუ, მართლაც საოცრებაა თავისი გამორჩეული ფერებით, ღიმილით და ადამიანებით
ადამიანებით, რომლებსაც ძალიან სურთ რომ სამყარო იმაზე უფრო ლამაზი და კეთილი იყოს, ვიდრე არის.
ამიტომაც ჩამოდის აქ ათასობით ადამიანი იმ ქვეყნებიდან, სადაც ადამიანებს მობეზრდათ გაუთავებელი ფიქრი
ფიქრი ფულზე და პოლიტიკაზე, სოციალურ და რასობრივ უთანასწორობაზე
ფიქრი ყველა იმ პრობლემაზე, რომლის მოგვარებაც კაცობრიობამ, ჯერჯერობით ვერ შეძლო.
პრობლემები არსებობენ ყველგან, სადაც არსებობენ ადამიანები, რომლებიც ამ პრობლემებს კატმანდუში გაურბიან,
კატმანდუში ყველა შენი მეგობარია, ყველას სურს იყოს კეთილი და ლამაზი, მეგობრული და მხიარული,
სურს იყოს ისეთი კეთილშობილი, როგორიც არასოდეს ყოფილა.
კატმანდუში ყველა ეწევა და შენც გულით, უდიდესი სიამოვნებით გთავაზობს.
ეწევიან ყველაფერს, რაც ასე წარმატებით ხარობს ნეპალის ძირძველ, ღვთისმშობლის არაწილხვედრ მიწაზე.
ეწევიან ყველანი (ალბათ ჩემს გარდა), რადგან კატმანდუში, თითქმის ერთადერთი ადამიანი ვარ მხოლოდ სიგარეტს რომ ვაბოლებ
ჩემი არაორდინალური არჩევანით, საკმაოდ ვკმაყოფილდები.
როგორც არ უნდა დაბოლდე, აქ არავინ შეგაწუხებს, პირიქით — შეიძლება ადგილობრივი პოლიციელი მოვიდეს
შეიძლება მადლობა გითხრას იმისათვის, რომ ნეპალელი მოსახლეობის შრომას აფასებ
მათი ოფლით მოწეულ მცენარეულ კულტურებს სიამოვნებით ყიდულობ.
ხოლო თუ განსაკუთრებულ სიამოვნებას ვერ იღებ...
იმავე პოლიციელს (შეწუხებული სახით) ბოდიშის მოხდაც შეუძლია
იმის გამო, რომ შარშანდელი მოსავალი აშკარად სჯობდა წლევანდელს.
ამიტომაც ჩემი მიზეზი სხვაა — ცოტა დაუჯერებელი,
ჩემის ღრმა რწმენით, ადამიანს ღმერთი ისედაც აძლევს ფანტაზიისა და შემოქმედების შინაგან უნარს,
იმ უნარს, რომელიც მან (ადამიანმა) დამხმარე, გარეგანი ფაქტორების გარეშე უნდა განავითაროს.
ვიღაცას ეჩვენება, რომ რომელიმე ნარკოტიკი (თუნდაც ყველაზე მსუბუქი) ენერგიას ნაყოფიერს ხდის
ადამიანის შემოქმედებით ენერგიას მრავალფეროვანსა და უფრო ნაყოფიერს ხდის
ეს მხოლოდ დროებითი ილუზიაა
პირიქით, ნებისმიერი ნარკოტიკი საბოლოოდ სწორედ ბუნებრივი საწყისის განვითარებას აფერხებს
იმ საწყისის განვითარებას აფერხებს, ადამიანში თავისთავად, დაბადებიდანვე რომ არსებობს.
თუმცა არსებობს წამებიც, როცა შეიძლება ისე შორს გაფრინდე, ფხიზელ მდგომარეობაში წარმოდგენაც რომ ძნელია,
მაგრამ სიცოცხლის არსიც სწორედ ეგაა, რომ გაფრენა შეძლო, ოღონდ ნარკოტიკის გარეშე...
კატმანდუს ქუჩებში პირველივე დღეს დავიწყე და მართლა დარწმუნებული ვიყავი რომ აუცილებლად შემხვდებოდა,
პირველ დღეს მხოლოდ მოსაწევის გამყიდველები მხვდებოდნენ და განსაკუთრებული მონდომებითაც მთავაზობდნენ ერთმანეთზე უკეთეს არჩევანს,
მე დიდხანს ვდუმდი უარის ნიშნად.
ისინი დარწმუნებულები არიან რომ კატმანდუში ჩამოსული ნებისმიერი ადამიანი სიამოვნებით დაბოლდება
მათ არ იცოდნენ, რომ მე ისედაც დაბოლილი ვარ, როცა მინდა მაშინ და თანაც მოსაწევის გარეშე.
თუმცა ერთხელ მართლა დავბოლდი, უფრო სწორად კი უბრალოდ მოვკვდი.
უნივერსიტეტში, ლექციებზედ მიმავალს, ჩემმა მეზობელმა ღია ფანჯრიდან გადმომძახა — ბავშვი შემეძინა და ამო, დავილოცოთო.
ბოდიში და წინა ღამის ნამთვრალევს, დიაღაც გამიხარდა ზემოდან მოვლენილი შვება
ვიფიქრე ავალ, ახალშობილს დავლოცავ და სისხლძარღვებს გავიფართოვებ
განა სისხლძარღვებგაფართოებული, უფრო მეტს და უკეთ არ შევისწავლი მშობლიურ უნივერსიტეტში-მეთქი?
აველ და რას ვხედავ — რამდენიმე სხვა ჯეელ მეზობელს, ჩემამდე მოუყრია აქ თავი
როგორც თვითონ ამიხსნეს, ახალშობილის ამბავში, მოსაწევს აბოლებენ.
ერთადერთი, რისი თქმაც მოვახერხე, ლექციებზე მეჩქარება-მეთქი და ზედიზედ, აჩქარებით დავარტყი რამდენიმე ნაფაზი (აბა რა უნდა მექნა).
წამოვედი, მაგრამ რა წამოვედი — ვღიღინებ, ვუსტვენ და ვხალისობ.
ზუსტად იქ, სადაც ჭავჭავაძის პროსპექტს რიგის ქუჩა კვეთს, აღმოვაჩინე, რომ გული უნივერსიტეტისაკენ მიმიწევს,
ფეხი კი — იქვე მდებარე, ქალაქის ნომერ მეცხრე საავადმყოფოსაკენ მიმიწევდა.
საავადმყოფოსაკენ მიმიწევს მხოლოდ მარჯვენა ფეხი, მარცხენას კი, საერთოდ ვერ ვხმარობ.
რასაკვირველია მივხვდი, რომ ჩემი საქმე კარგად ვერ იყო
მხოლოდ ის მოვახერხე, რომ ის მარცხენა, უფუნქციოდ დარჩენილი ფეხი, ძლივს მივათრიე მიშა ხიზანიშვილის სახლამდე.
დავაკაკუნე, ვთქვი რომ ცუდად ვიყავი და მერე აღარაფერი მახსოვს,
არაფერი მახსოვს გარდა იმისა რომ მეცხრე საავადმყოფოს მისაღებში საღამომდე ცდილობდნენ ჩემს გაცოცხლებას.
მიუხედავად ერთგულებისა ჰიპოკრატეს ფიცისადმი
მეცხრე საავადმყოფოს მონდომებულმა მედპერსონალმა, ჩემი გაცოცხლება მაინც ვერ შეძლო.
საავადმყოფოში არსებული უკანასკნელი ჟანგბადის ბალიშიც წარუმატებლად, ამაოდ მოვიხმარე
ზუსტ მეცნიერებებთან იმთავითვე, ბავშვობიდანვე დაახლოებულმა ჩემმა მეგობარმა ლაშა ჯაიანმა
თურმე ხმამაღლა, განწირული ხმით იყვირა: ამას, სუფთა მორფის გარდა, არაფერი უშველისო.
სიტყვა და საქმე ერთი იყო და ლაშა ჯაიანმა (როგორ დავუკარგავ), ნახევარ საათში, ჩემს გადასარჩენად, სუფთა (ნაღდი) მორფი იშოვა.
ისიც უნდა ითქვას, რომ ლაშა ჯაიანი იმთავითვე, ბავშვობიდანვე ისეთი მოძულე გახლავთ ნარკოტიკებისა, რომ...
 ჩვენი უბნის ძვირფასმა მორფინისტებმა ერთადერთს, სწორედ მას ანდეს ჟანგბადივით წამალი.
მაშინ ისიც უნდა ითქვას (ჩემი უბნის ნარკომანთა სასახელოდ), რომ ეს იყო სრულიად უანგარო და
გმირული ნაბიჯი მათი მხრიდან ჩემს გასაცოცხლებლად.
მთავარი გმირი კი, რა თქმა უნდა იყო ლაშა ჯაიანი
მას (ჩემს გადასარჩენად მომავალს), ვინ იცის რამდენი კაცი შეხვდა გზაში
თუ მაინც კვდება ძმაო, ჩვენ დაგვითმეო, მაგრამ მაინც არ დათმო.
უებარმა წამალმა კი, როგორც ჩანს, იმდენად დადებითად იმოქმედა ჩემს შერყეულ ჯანმრთელობაზე, რომ...
ასეთი სიამოვნებით (მაშინ რომ ვიკადრე) არასოდეს გამიხელია თვალები დღიდან დაბადებისა.
არადა, მართლაც ჰგავდა ხელახალ დაბადებას ის დაბრუნება, როცა თავიდან აღმოვაჩინე ვარსკვლავებით მოჭედილი ცა ჩემს ზემოთ
 ვარსკვლავებით მოჭედილი ცა ჩემს ზემოთ და მორალის დეფიციტი ჩემში.
რაც შეეხება მორალის სამამულო კრიტერიუმებს, ამაზედ დიალოგი მხოლოდ მეორე დღეს შედგა,
დილით, მეცხრე საავადმყოფოს მორიგე ექიმმა ჩვენთან დარეკა
დედაჩემთან სატელეფონო საუბარში, ჩემი ჯანმრთელობის მდგომარეობით დაინტერესდა.
ჩემმა ძვირფასმა დედამ, ცოტა გაიკვირვა დასმული შეკითხვა
მეცხრე საავადმყოფოს მორიგე ექიმმა სიხარულით განმარტა სატელეფონო ზარის ჭეშმარიტი მიზეზი
გუშინ თქვენი შვილი ჩვენთან მოიყვანეს, თურმე პლანი მოუწევიაო.
დედაჩემი, ბუნებრივია (როგორც ნებისმიერი ქართველი დედა ასეთ შემთხვევაში), აღშფოთდა მოსმენილით და კატეგორიულად უარყო
უარყო, რომ მე, მისი საამაყო ვაჟიშვილი პლანის მოწევას ვიკადრებდი.
რას ბრძანებთ ქალბატონოო,  თქვენი შვილი აქ ისეთი დაბოლილი მოიყვანეს, ძლივს გავაცოცხლეთო.
არანაკლებ აღშფოთდა თურმე მეცხრე საავადმყოფოს მორიგე ექიმი
სწორედ მაშინ, დედაჩემმაც, როგორც იქნა დაიჯერა, რომ მეც ადამიანი ვარ.
ვარ კატმანდუში და ტიბეტში წასასვლელად ვემზადები.
ასეც რომ არ იყოს, მაინც სასიამოვნოა საკუთარ თავში ადამიანური თვისებების აღმოჩენა
მაგალითად კატმანდუში აღმოვაჩინე რომ ძალიან მომწონს მარიშა,
მარიშა, რომელიც რუსია და აცვია შავი, მაღალყელიანი ბათინკები, თმები გადახოტრილი აქვს და რაღაცას დარდობს.
თითქოს ჩემი, საკუთარი დარდები არ მეყოფოდა
კატმანდუში ჩამოსვლიდან მესამე დღეს, ტიბეტიდან გამოყრილი, დევნილი ტიბეტელების მიტინგზე აღმოვჩნდი.
ტიბეტელები ტიროდნენ, მღეროდნენ და სამშობლოში დაბრუნებაზე ხმამაღლა ოცნებობდნენ.
ლოცვებსაც ხმამაღლა და ძალიან სევდიანად ამბობდნენ,
მაგრამ იმ იმედით, რომ ჰიმალაის მთების იქით, მონატრებულ სამშობლოში, მათი სამშობლოს
დამპყრობლებს, ადრე თუ გვიან, გონება გაუნათდებათ, კეთილშობილები გახდებიან და ჩინელები ტიბეტიდან
ჯარებს გაიყვანენ. ტიბეტელებს სჯერათ, რომ ადამიანს სიცოცხლე იმიტომ სჭირდება, რომ იმაზე უკეთესი
გახდეს, ვიდრე არის და ადამიანს ყოველთვის შეუძლია საკუთარი ცხოვრების შეცვლა, თუ ამას მოინდომებს.
ტიბეტელების აზრით კი ადამიანს ყველაზე მთავარ ძალას ლოცვა აძლევს
ამიტომაც ლოცულობდა ათასობით ტიბეტელი 1950 წელს
1950 წელს კომუნისტური ჩინეთი თავს დაესხა დამოუკიდებელ ტიბეტს.
თენზინ გიათსოს, ტიბეტელების მეთოთხმეტე დალაი-ლამას, მსოფლიოს ერთ-ერთი უძველესი ხალხის სულიერ ლიდერს
ძალიანაც სურდა მშვიდობიანი მოლაპარაკების გზით, განსაცდელისაგან ეხსნა საკუთარი ქვეყანა
მაგრამ ჩინელი მაო ძე დუნი დარწმუნებული იყო რომ ჩინური სოციალიზმის ექსპორტის მიზნით, ძალის გამოყენებაც შეიძლებოდა.
ტიბეტელები კი პირიქით, საუკუნეების მანძილზე თეოკრატიულ სახელმწიფოს ქმნიდნენ
აგრესია, თუნდაც მტრების მიმართ, აღარც არსებობდა მსოფლიოს ყველაზე მაღალ ქვეყანაში.
ტიბეტი იყო და არის ყველაზე მაღალი ქვეყანა დედამიწის ზურგზე არამხოლოდ გეოგრაფიული გაგებით
ჩინელების ოკუპაციამდეტიბეტში, ექვსი ათასამდე მონასტერი მოქმედებდა.
ანექსიის პირველივე წლებში ჩინელებმა ნანგრევებად აქციეს მათი უმრავლესობა, ათასობით ბერი დახვრიტეს
ტიბეტმა, როგორც დამოუკიდებელმა სახელმწიფომ, არსებობა შეწყვიტა.
თეოკრატიულ ქვეყნებში, რელიგიური ლიდერები იმავდროულად პოლიტიკური ლიდერებიც არიან
ტიბეტის დალაი-ლამამ, იმჟამად თხუთმეტი წლის თენზინ-გიათსომ, უარი თქვა ნებისმიერ თანამდებობაზე დამპყროებელი ჩინეთის ხელისუფლებაში და ბრძოლა დაიწყო.
თითქმის ათი წლის მანძილზე გრძელდებოდა ბრძოლა თავისუფლებისათვის,
თავისუფლებას ყოველთვის აქვს აზრი და მაშინაც კი, როცა დამპყრობელი ათასჯერ უფრო ძლიერი, დაუნდობელი და სასტიკია.
თუმცა დალაი-ლამა მაინც შეეცადა პრობლემის მშვიდობიანად მოგვარებას
მიუხედავად დიდი რისკისა, ის მაინც ჩავიდა ბეჯინში (და არა პეკინში, როგორც რუსებს ჰგონიათ) და შეხვდა მაო ძე დუნს, თუმცა ამაოდ.
ჩინეთის ხელისუფლებაში ვერავინ გაიგო, რატომ ამბობდა თენზინ-გიათსო უარს დიდ თანამდებობებზე და ირჩევდა პატარა სამშობლოს.
თვითონ დალაი-ლამამ კი მშვენივრად იცოდა, რომ ეს იყო დევნისა და წამების, უსასრულო ტანჯვის არჩევანი,
მაგრამ თენზინ-გიათსო მზად იყო ამ არჩევანისათვის,  რადგან ის იყო ტიბეტის დალაი-ლამა
ტიბეტი კი იყო მისი ერთადერთი და განუმეორებელი სამშობლო...
თავდაპირველად ჩინელებმა ლოიალური დამოკიდებულება გამოამჟღავნეს
ტიბეტელი ხალხის ტრადიციების, რელიგიისა და სახელმწიფოებრივი წყობის მიმართ,
მაგრამ ცოტა ხანში, დევნისა და შევიწროების ფაქტებმა თავად ჩინელებივით იმრავლეს
1959 წლის სახალხო აჯანყების დამარცხებისთანავე,
თენგიზი იძულებული გახდა რომ ტიბეტიდან ჩრდილოეთ ინდოეთში გახიზნულიყო.
1989 წელს ამ საოცრად ჭკვიან, განათლებულ და ნიჭიერ ადამიანს ნობელის პრემია მიენიჭა მშვიდობის დარგში,
რამდენიმე ათეული წელია მუდამ ღიმილითა და მხოლოდ მშვიდობიანი გზებით ცდილობს მონატრებულ ტიბეტში დაბრუნებას.
ის ტიბეტელებიც, კატმანდუში რომ მიტინგს მართავდნენ სწორედ იმ დღეს, ჩვენ რომ ნეპალის დედაქალაქში ჩავედით, დევნილები იყვნენ
და რა გული გამიძლებდა რომ მათთვის, სოლიდარობა არ გამომეცხადებინა.
მიუხედავად იმისა რომ მაშინაც მეგონა და ახლაც მჯერა რომ თავისუფალი მხოლოდ ის არის, ვინც სხვის თავისუფლებაზეც ფიქრობს,
მაგრამ იქვე, (მაშინვე), მგონი ისიც გავიფიქრე რომ ტიბეტელების მიტინგზე მარიშაც აუცილებლად მოვიდოდა.
მარიშა არც იქ მოსულა და არც იმ სხვა მიტინგზე, რომელიც კატმანდუში ჩასვლიდან რამდენიმე დღის შემდეგ გაიმართა, თუმცა ჩვენ მაინც წავედით.
გაყრა-გამოყრაკატმანდუში უამრავი ტურისტია, მაგრამ ნეპალში ჩვენი ჩასვლიდან მესამე დღეს, იმ ხალხმრავალ მიტინგს,
რომელიც ჩხუბსა და სისხლიან შეტაკებაში გადაიზარდა,
ქართველების გარდა, მხოლოდ ის უცხოელები ესწრებოდნენ, ვინც ჩვენთან ერთად აპირებდა ტიბეტში წამოსვლას.
ჩემი ეჭვიც, რომ ჩვენი მომავალი ჯგუფის წევრები ჩვენსავით შპიონები იყვნენ, იმ ფაქტმაც გააძლიერა, რასაც იმთავითვე მივაქციე ყურადღება —
რადგან მიტინგის შესახებ წინასწარ იცოდა მთელმა კატმანდუმ, უცხოელებიდან დილიდანვე არავინ გამოსულა გარეთ და ქუჩებშიც მხოლოდ ჩვენ დავბოდიალობდით:
ოთხი ქართველი, ორი ამერიკელი, ორი იაპონელი, ორი ავსტრალიელი და ერთიც ებრაელი
ყველანი ერთიდაიგივე ჯგუფის წევრები ტიბეტის მომავალი ექსპედიციიდან.
კატმანდუს ვიწრო ქუჩებში, ყოველი ფეხის ნაბიჯზე, შეგიძლია ტურისტული სააგენტოს აბრა ამოიკითხო და კარზეც ომახიანად დააკაკუნო.
ასეც მოვიქეცით და ტურისტული კომპანიის პატარა და მშვენიერ ოფისში აღმოვჩნდით.
მასპინძლებმა ჩვენ, როგორც ტიბეტში მიმავალ ტურისტებს, სხვა ტურისტებთან ერთად, ინსტრუქციის სახით ლექცია ჩაგვიტარეს
და ყველა ის რჩევაც გულმოდგინედ მოგვცეს, რომელთა გათვალისწინება ტიბეტში, აუცილებელი იყო.
ყველაზე მეტი სიმკაცრით გვთხოვეს არ წაგვეღო დალაი-ლამას ფოტო (შემთხვევით), რადგან ჩინელები,
საზღვრიდან დაწყებული, მთელი ტიბეტის ტერიტორიაზე, უცხოელებს განსაკუთრებული მონდომებით ჩხრეკენ
და განსაკუთრებული პრობლემები სწორედ იმ შემთხვევაში შეგექმნებათ, თუ თენგიზის ფოტოს გიპოვნიანო.
რომ არ გავეფრთხილებინეთ, რასაკვირველია, აზრადაც არ მომივიდოდა დალაი-ლამას სურათის ტიბეტში წაღება,
მაგრამ რადგან კატმანდუში ასე მკაცრად გვირჩიეს ამ მხრივ ყურადღებით ყოფნა,
რაღა დასამალია და სამი დღის შემდეგ, როცა ჩინეთის (სინამდვილეში ტიბეტის) საზღვარს მივადექით, ყველა ჯიბეში დალაი-ლამას თითო ფოტო მაინც მედო.
ის ტურისტებიც, ვისთან ერთადაც მოგვიწევდა ტიბეტში მოგზაურობა, სწორედ იმ ოფისში გავიცანით და ტურისტობისა (ჩვენი არ იყოს), მათაც არაფერი ეტყობოდათ.
ის მიტინგი კი, ნეპალელმა წითლებმა წითელი დროშების ფრიალით დაიწყეს
სანამ ჩვენს ჩამოივლიდნენ (რამდენიმე წამით ადრე), ყველა მაღაზია დაიკეტა და ხალხიც რამდენიმე წამში სადღაც გაქრა.
ქუჩაში ვიდექით მხოლოდ ჩვენ, ჩვენი პატარა სასტუმროს წინ და მომიტინგეებსაც ალბათ შპიონები ვეგონეთ.
ჩაგვიარეს შეძახილებით ჩვენთვის გაუგებარ ნეპალურ ენაზე და გავყევით უკან.
ვსდიეთ მანამ, სანამ არ შევეჩეხეთ პოლიციელებს.
მოგვაწვნენ, მივაწექით (ჩვენ რატომ ვაწვებოდით, არ ვიცი).
რეზიკო თაბუკაშვილს ისეთი სახე ჰქონდა, თითქოს ტაბახმელასთან გვაწვებოდა მეთერთმეტე არმია
ჩვენ კი დიდხანს ვიცავდით თბილისს.
კატმანდუს ვიწროებში სტრატეგიულად დავმარცხდით — წინა რიგებიდან დაჭრილი მომიტინგე გამოიყვანეს და მივხვდი, რომ ბრძოლა წაგებული გვქონდა.
ნეპალელ პოლიციელებს წელზე საბრძოლო კუკრი აქვთ შემორტყმული,
რომელიც ხანჯალსა და ხმალს შორის გარდამავალ იარაღს ჰგავს
ოღონდ ფორმით ოდნავ მოღუნულია და ჩვენ, უიარაღოებს ადვილად გვძლიეს.
შეტაკება მალე დასრულდა, რამდენიმე წამში ყველა მაღაზია ისევ გაიღო და დემონსტრანტებიც გაუჩინარდნენ.
კატმანდუს ქუჩებში ისევ გაჩნდნენ უცხოელები და ჩვენი უბანი ტამელიც ისევ ახმაურდა.
ისევ ამოძრავდა რამდენიმე წუთით შეჩერებული მდინარე და ჩვენი სასტუმროს მეპატრონემ საიდუმლო გაგვანდო
ჯერ მომიტინგემ გაუყარა პოლიციელს დანა და მერე იმან გამოუყარაო — გვითხრა ჩუმად და მარჯვენა თვალიც მრავალმნიშვნელოვნად ჩაგვიკრა.
მერე გაგვიღიმა და ასე გაღიმებულმა მოგვილოცა დამდეგი ახალი წელი და ერთი შეხედვით თითქოს სრულიად უდროოდ.
თუმცა ჩვენ არ გაგვკვირვებია, რადგან ვიცოდით, რომ მეორე დღიდან ნეპალში, ჰინდუსთა კალენდრით, ახალი, 2054 წელი იწყებოდა.
გოზინაყის გამკეთებელი ჩვენს შორის არავინ იყო, მაგრამ ზეიმის მიზეზი ჩვენც გვქონდა
ჩვენი კინოექსპედიციის ლეგენდარულ ოპერატორს, 1954 წელს დაბადებულ გიორგი ბერიძეს,
მეორე დღეს, უმარტივესი გამოთვლით, დაბადებიდან 100 წელი უსრულდებოდა.
რომელი ქართველი არ აღნიშნავდა ამ ძვირფას იუბილეს შორეულ კატმანდუში,
სადაც გიორგი ბერიძეს ყველა კატმანდუელი ბავშვი იცნობდა
რადგან მისი კინოკამერა ყველა ქუჩაზე იდგა, სადაც რაიმე საინტერესო ხდებოდა,
მაგრამ კატმანდუელმა ბავშვებმა, რასაკვირველია არ იცოდნენ, რომ გიორგი ბერიძე ჯერ-ჯერობით ერთადერთი ქართველია
ერთადერთი ქართველია, რომლის ნამუშევარიც ამერიკულ „ოსკარზე“ იყო წარდგენილი.
თუმცა კატმანდუში გიო მგელაძეზე პოპულარული ქართველი, არავინ იყო
მას ყველგან ისეთი გახარებულები ხვდებოდნენ ხოლმე და ისეთი მონდომებით ართმევდნენ ხელს, რომ თვითონ გიოსაც კი უკვირდა.
როგორც აღმოჩნდა, კატმანდუელებს გიო მგელაძე, სწორედ ნეპალელი კინოვარსკვლავი ეგონათ,
ის ეგონათ, რომლის გამოც კინოთეატრების მისადგომებთან (უშველებელ რიგებში), ასობით ადამიანი იდგა ხოლმე
იმ ნეპალელ მსახიობს რაჯუ ერქვა. იმ რაჯუს დიდი ფოტო ვნახეთ კიდეც კინო-აფიშაზე
ნეპალელი მსახიობი კი არ ჰგავდა ჩვენს გიოს, არამედ გიო იყო, ოღონდ ნეპალელი.
ნეპალური კინო კი, ისევე ვითარდება, როგორც ინდური კინო
ნეპალელი რაჯუ-მგელაძეც ისევე უმღერის ფილმებში შეყვარებულებს, როგორც ჩვენი ბავშვობისდროინდელი ინდური კინოს გმირები
იმ თავის სატრფოებს უმღერის, განიერ ხეებს რომ ეფარებოდნენ.
სხვათა შორის კატმანდუში, კინოსტუდიასაც ვეწვიეთ და
იქაც ვნახეთ ერთი ადგილობრივი ვარსკვლავი, მოტოციკლეტზე ამხედრებულს, უამრავი ფანატიკოსი ქალი, კინოსტუდიის ჭიშკართან რომ შეეგება.
ვარსკვლავს, აშკარად ეტყობოდა, მრავლად ეპკურებინა თმაზე ბრიოლინი
ფეხზე კი, სწორედ ისეთი კოვბოური ჩექმა ემოსა ნიკო კახეთელიძეს რომ სიჭაბუკეში ჰქონდა
სანამ ნაძალადევის რაიონის გამგებელი გახდებოდა.
თუმცა კატმანდუს ერთ-ერთ ბაღ-რესტორანში, იმ საიუბილეო სუფრაზე, სადაც გიორგი ბერიძის ასი წლის იუბილე აღვნიშნეთ,
 სხვა მეგობრებიც გავიხსენეთ იუბილარის ოპერატორულ მიღწევებზე საუბრის შემდეგ,
კიდევ უფრო მეტი შემოქმედებითი წარმატებები ვუსურვეთ მომავალში.
სამადლობელ სიტყვაში კი გიორგი ბერიძემ, განსაკუთრებულად ისაუბრა იმ ადგილის შესახებ, სადაც იუბილე იქნა გადახდილ
და ეს იყო ღია ცის ქვეშ, ყვავილებში ჩაფლული რესტორანი, რომელიც მას ორთაჭალის ბაღებს აგონებდა.
შეკამათება კი დავაპირეთ, მაგრამ რეზო თაბუკაშვილმა სამართლიანად გაგვაჩერა
კაცს, რომელიც ასი წლის გახდა, ბუნებრივია ჩვენზე უკეთ ახსოვდა როგორი იყო ძველი თბილისი
რატომ ხატავდა ნიკო ფიროსმანი ორთაჭალის ტურფებს.
შეიძლება გიორგი ბერიძე ცდებოდა შედარებაში,
მაგრამ რა მნიშვნელობა აქვს სინამდვილეს, როცა სინამდვილე შეიძლება ისეთიც იყოს, როგორიც შენ გინდა რომ იყოს
როცა იჯერებ, რომ ცხოვრობ მსოფლიოს ერთადერთ ქალაქში, სადაც დასავლეთი აღმოსავლეთს ხვდება
და თანაც იქ ჯერ მხოლოდ მეცხრამეტე საუკუნეა:
ოპერაში ჯერ კიდევ დირიჟორობს იტალიელი ბარბიერი, რომელიც პარტიტურას არ ხმარობს
მტკვარს კი ჯერ არ დაუფარავს გენერალ მადათოვის კუნძული;
კვირაობით სეიდაბადის კარით აქლემები შემოიზლაზნებიან ქალაქში და მეიდანზე აზიის უდაბნოების მტვერი და ქვიშა შემოაქვთ.
თავაზიანი მეიდნის დარბაისლობა აზიის ქარებსა და ქარავნებს, ოდნავაც არ უფრთხის,
რადგან მათ მშვენივრად მოეხსენებათ რომ ორბელიანების აბანო ყველაფერს წაშლის და ჩამორეცხავს სირცხვილის გარდა.
განა სირცხვილი არ იყო ამ ქალაქის დანგრევა და მასივების აშენება?
განა ძველი თბილისი ვერ დაგვიტევდა მეოცე საუკუნის ქართველებს, თუკი საუკუნით ადრე იგი მთელ სამყაროს იტევდა?
განა ამდენი უნდა დალიოს კატმანდუში ტიბეტისკენ მიმავალმა მგზავრმა?...
მეორე დილით გამეღვიძა ძალიან გვიან.
კარგად გამოვიძინე და თავი არც მტკიოდა. ოთახში ვიყავი მარტო.
(ალბათ გადაღებაზე ადრე წავიდნენ და არ გამაღვიძეს).
თავი არ მტკიოდა, მაგრამ ოდნავ მაწუხებდა სისხლძარღვების შევიწროება გუშინდელი ალკოჰოლის გამო.
ცხელი შხაპი მეც მესიამოვნა და ჩემს სისხლძარღვებსაც.
კარებზე დააკაკუნეს ისე მორიდებულად, როგორც ეს კატმანდუში ხდება.
გავაღე და ვერც კი გავიღიმე. ზღურბლზე იდგა მარიშა — ლამაზი და ფხიზელი. ჰქონდა ზღვის სუნი და გამიკვირდა.
ზღვა იყო ძალიან შორს, მარიშა კი ძალიან ახლოს. ეცვა თხელი, ალბათ ჩითის კაბა და მაღალყელიანი შავი ბათინკები.
ბათინკების დანახვისას ვიგრძენი საკუთარი სისხლი,
აჩქარებით დაიარა ჩემი სხეული და კიდევ უფრო გამიფართოვა წუხელნაწვალები სისხლძარღვები.
ვთქვი ჩუმად და კიდევ ერთხელ გამახსენდა, რომ რუსულად მეტყველება საკმაოდ მიჭირს,
უფრო მეტად მიჭირს ახლა, ვიდრე თუნდაც ამ ხუთი, ან შვიდი წლის წინ.
მარიშამაც თქვა ჩუმად და ოთახში შემოვიდა.
მახსოვს, რომ აჩქარებით მივხურე კარი და გასაღებიც გადავატრიალე.
გასაღების გადატრიალებისას ხმამაღლა ჩავახველე და შემრცხვა, რომ ავჩქარდი.
ამოვიცვი შარვალი და კიდევ ერთხელ შემრცხვა საკუთარი ფიქრის გამო.
ადამიანი საკმაოდ სწრაფად ფიქრობს მაშინ, როცა ჩქარობს.
ჯერ ვიფიქრე, რომ შარვლის ჩაცმა არ მჭირდებოდა.
რომელი იდიოტი ქართველი კაცი დაიჯერებს, რომ რუსი ქალი სხვა მიზნით შეიძლება გესტუმროს შინ
და არა მიზნით სარეცელის გაყოფისა და მახსოვს როგორ შევავლე თვალი ჩემს არეულ სარეცელს.
მერე ისიც გავიფიქრე, რომ შესაძლოა აუჩქარებლობა ჯობდეს,
რადგან თუ ეს ქალი რეალური პროგრამითაა მოსული, შარვლის გახდას (მითუმეტეს ჩაცმას) ყოველთვის მოასწრებ.
ამიტომაც ჩავიცვი და შარვლის ჯიბეში თბილისიდან სწორედ ასეთი შემთხვევისათვის წამოღებული „დიროლი“ მოვძებნე.
მარიშა იდგა ფანჯარასთან, ჩემსკენ ზურგით, სახით მზისკენ, ხელში წიგნით.
და გამიკვირდა — შემოსვლისას წიგნი არ დამინახავს,
დავინახე მზე, რომელიც ძალიან გამჭირვალეს ხდიდა მის თხელ (ალბათ ჩითის) კაბას და ძალიან მომინდა ახლოს მისვლა.
მომინდა მიახლოება, ზურგიდან ხელების შემოხვევა მუცელზე და ფრთხილად, ძალიან ფრთხილად მხრებზე კოცნა.
მერე შემობრუნდა ჩემსკენ და გამიღიმა ისე, როგორც ალბათ მისი წინაპრები უღიმოდნენ მონღოლებს რამდენიმე საუკუნის წინ,
მონღოლებს ზუსტად ისეთი სახეები ჰქონდათ მისი წინაპრების დანახვისას,
გაუბედავად, შეშინებულმა გადავდგი მხოლოდ ერთი ნაბიჯი.
ვინ იცის, ამ პირველი ნაბიჯის გადადგმა, მონღოლებსაც ჩემსავით გაუჭირდათ,
როცა ყიჟინით გადალახეს რუსეთის დაუცველი საზღვრები
პირველად აღმოაჩინეს ქალი, რომლის მსგავსი არასოდეს ენახათ.
მათაც ჩემსავით იგრძნეს საფეთქლებთან საკუთარი, ამღვრეული სისხლი
რა იცოდნენ მაშინ მონღოლებმა, რომ ამ ველური სისხლის გადასხმა რუსებისათვის, ახალი სიცოცხლის დასაწყისი იქნებოდა მათთვის.
მეცახალი სიცოცხლე მინდოდა. მეც მინდოდა ველური სისხლი.
მეც ვგრძნობდი საფეთქლებთან საკუთარ სხეულს
როცა წამი, ყველა იმ საუკუნეებზე მეტია, რასაც კაცობრიობა ეწამება...
ალბათ მეც ნაწამები სახე მქონდა. ვიდექი გაუნძრევლად.
ვიდექი მანამ, სანამ მარიშა თვითონ არ მომიახლოვდა
ბავშვივით მომხვია ხელი და ლოყაზე არ მაკოცა. შემრცხვა და თავი დავხარე.
ის იყო ჩემზე მაღალი და მართლა ვგავდი ბავშვს,
როცა დედა ეალერსება პატარას და ის კი ცდილობს, რაც შეიძლება ნაწყენი სახე ჰქონდეს,
გული აუჩუყოს დედას და ისიც კი გაახსენოს, რომ შარშან (მაგალითად), ველოსიპედი არ უყიდა.
მოგონილი სიმშვიდით შევუხსენი ზედა ღილი და მარჯვენა ხელით მოვძებნე შემდეგი.
მან თავისი გაშლილი ხელისგული დაადო ჩემს ხელს და თქვა ჩუმად:
ვთქვი საპასუხოდ დავლატოვის მოთხრობის სათაური,
ვთქვი ინგლისურად, როგორც მას უწერია (და როგორც მე მქონდა მომზადებული).
გაიმეორა მან და გავბრაზდი. უფრო მეტად საკუთარ თავზე, რადგან მომეჩვენა, რომ ავჩქარდი, მაინც ავჩქარდი.
თქვა კიდევ ერთხელ და ის ზედა, უკვე გახსნილი ღილი მარჯვენა ხელის თითებით შეიკრა, —
მითხრა უკვე ხმამაღლა და მარცხენათი წიგნი გამომიწოდა.
მადლობა არ მითქვამს. წიგნი გამოვართვი და საწოლზე ჩამოვჯექი.
ფეხებში ვიგრძენი სისუსტე და ამიტომაც ჩამოვჯექი.
ვიგრძენი ისიც, რომ შემეძლო მეტირა და ცრემლების შემეშინდა.
შემრცხვა საკუთარი დამარცხების და მერე ჩემს საწოლზე ვიწექი, სახეს ვიფარავდი ხელებით და ვდუმდი.
ამბობდა მარიშა, მე არაფერს ვამბობდი.
ვიყავი ჩუმად და არაფერი მინდოდა, რადგან ვიყავი გულწრფელი
და იქ, კატმანდუში, ჩვენი პატარა სასტუმროს პატარა ოთახში, მართლა მიყვარდა მარიშა
ქალი, რომელმაც ჩემს ოთახში ზღვის სუნი მოიტანა.
მიკვირდა ის, რომ ზღვა იყო ძალიან შორს კატმანდუდან, მარიშას კი ზღვის სუნი ჰქონდა იმ დღეს.
გამახსენდა რომ რუსებს არასოდეს ჰქონიათ ზღვა და
ამიტომაც ხშირად აწუხებდნენ იმ მეზობლებს, რომლებიც ზღვის პირას ცხოვრობდნენ.
მე კი მაწუხებდა საკუთარი მარცხი და მენატრებოდა ჰიმალაების თეთრი თოვლი — ორი დღის შემდეგ საკუთარი თვალით რომ უნდა მენახა.
მაწუხებდა მარიშას უარი,მაშინაც კი, როცა ჩემს საწოლზე ჩამოჯდა ჩემს გვერდით
ჩემს გაუპარსავ ნიკაპს მსუბუქად შეახო საჩვენებელი თითი, მერე ორი თითი, მერე თითები.
მერე გაუპარსავ ლოყაზე ვიგრძენი მისი ხელისგული და თვალები დავხუჭე
შეიძლება სიამოვნებისაგან, შესაძლოა ბავშვობაში მოსმენილი ფრაზის გამო,
ფრაზა, რომელიც გამახსენდა სწორედ იმ შეხებისას და მომეჩვენა, რომ მარიშამ ის ფრაზა ზუსტად ამოიცნო:
ქალი ძალიან ჰგავს შენს ჩრდილს და რაც მეტად უახლოვდები, უფრო გშორდება და რაც მეტად შორდები, უფრო გიახლოვდება.
 ამ უმარტივეს ფრაზას ალბათ ჩვენი ქართველი მამები თუ ამბობდნენ სუფრებზე და ამიტომაც მახსოვდა.
ალბათ ამბობდნენ იმავე სუფრებზე, სადაც ჩვენ, პატარებს უკვე ჩაძინებულებს,
გვაღვიძებდნენ და სუფრასთან გვაბრუნებდნენ, რათა სტუმრებისათვის კუტუ გვეჩვენებინა, რომელსაც ბიძიები რატომღაც პასპორტს ეძახდნენ
 (შესაძლოა ქვეცნობიერი მოთხოვნილების გამო ჰქონოდათ საკუთარი, ქართული პასპორტი).
ალბათ ამიტომ ეშინია ლაშა ბუღაძეს (დღემდე) ქართული სუფრის,
სადაც ყოველ წუთს შეიძლება ვიღაც წამოდგეს და დაჟინებით მოითხოვოს მისგან ქვედასაცვლის ჩახდა ლექსისა
და არამარტო ლექსის დემონსტრირებით.
ამიტომაც, ალბათ ერთადერთი ხალხი ვართ მსოფლიოში, ყველაზე ეროტიულ სიტუაციაშიც კი, სუფრის გახსენება რომ შეგვიძლია
 და მეც, როგორც ქართველს, ჩვენი მრავალტანჯული ბავშვობის ეს უცნაური ატრიბუტი სწორედ მაშინ გამახსენდა, როცა
როცა მარიშამ, წეღან ლოყაზე ჩამოცურებული ხელი, ახლა თავზე გადამისვა და გვერდით მომიწვა.
ახლა კი დანამდვილებით ვიცოდი, რომ არ მეჩქარებოდა. არც ავჩქარებულვარ.
მინდოდა დიდხანს, დიდხანს გაგრძელებულიყო ეს ზღაპარი
რასაკვირველია მარიშაც უკვე ჩაცმული იყო
იმ სრულმეტრაჟიანი ფილმის სცენარს კი, რომელიც ერთ საათზე მეტ ხანს გრძელდება, ერთ წუთში ადამიანი ვერ მოყვება და ამანაც შემაშფოთა.
იმ ერთი საათის შემდეგ, მარიშას რომ ჩემთვის ეთქვა, მე და გიო ცოტა ხნით დაგვტოვეო, სულ არ გამიკვირდებოდა
(ყოველ შემთხვევაში, ნოე ჟორდანიაზე მეტად გაკვირვებული სახე არ მექნებოდა
 რუსეთის მეთერთმეტე არმიის შემოტევა რომ მოახსენეს და ლენინმა მე რაფრა მიღალატაო, — შეიცხადა).
არადა, გიო მგელაძეს ნამდვილად ჰქონდა უპირატესობა (ჩემთან შედარებით)
სავსებით რეალურიც იყო რომ მარიშას გიოს სასარგებლოდ გაეკეთებინა არჩევანი და ამიტომაც არ შემოვუშვი.
და ყველაფერი თავიდან დავიწყე.
თუმცა დაწყებამდე, მაინც დავუშვი (თეორიულად მაინც), რომ გიო მგელაძე ფანჯრიდან შეეცდებოდა ამოძრომას
და ფანჯრისაკენ მაინც (ყოველი შემთხვევისათვის), თვალი გავაპარე, მაგრამ ეს საშინელი აზრი, დაუყონებლად უკუვაგდე.
მჯეროდა, რომ გიო არ იკადრებდა, მაგრამ მაინც გადავიხედე
თუნდაც იმაში დასარწმუნებლად, რომ მესამე სართულზე ამოძრომა, ასეთი ხალხმრავალი ქუჩის მხრიდან, შეუძლებელი იყო.
დავრწმუნდი, დავმშვიდდი და შემოვბრუნდი. მარიშა დამხვდა ჩაცმული, ხელში კორტასარის წიგნით,
თვითმფრინავში რომ მათხოვა: ჩაო, თქვა და წავიდა.
გააღო საგულდაგულოდ ჩარაზული კარი და წავიდა.
წავიდა ისე სწრაფად, სიტყვის თქმაც ვერ მოვასწარი.
დავრჩი ხელამოგდებული (ალბათ დასამშვიდობებლად რომ გავიშვირე)
მასთან დამშვიდობებაც ვეღარ მოვასწარი. ვიდექი გაუნძრევლად.
ვიდექი მანამ, სანამ ალბათ არ შემცივდა.
მერე ჩავიცვი და იქვე, საწოლთან დატოვებულ წიგნს დავხედე, რომელსაც დიდი ასოებით, ინგლისურად ეწერა სათაური.
არც იმ საღამოს, არც მეორე დღეს, არცერთს არ დავლაპარაკებივარ,
გიორგი ბერიძეს ან რეზო თაბუკაშვილს რაღას ვერჩოდი, მაგრამ მაინც.
სიმართლე რომ ვთქვა, გიო მგელაძესაც უდანაშაულოს სახე ჰქონდა, მაგრამ მთელი დღე მისთვის ხმა არ გამიცია
მხოლოდ ტიბეტში გამგზავრების წინ, ბარგს რომ ვკრავდით, ხელი გადამხვია და ღიმილის გარეშე მითხრა:
აღარ შევპასუხებივარ. ან რა აზრი ჰქონდა. იმ დღეს ბარგი შევკარით
კიდევ ერთხელ მივადექით იმ ტურისტული კომპანიის ოფისს, რომელიც ჩვენს გამგზავრებას ტიბეტში, კატმანდუდან უზრუნველყოფდა.
ბოლო დარიგებები მოგვასმენინეს და ორი სინგაპურელი გოგონაც გაგვაცნეს — როგორც ჩვენი ჯგუფის ახალი წევრები.
პატარა ავტობუსი, გათენებამდე მოგვაკითხავდა სასტუმროში და დასაძინებლად ადრე დავწექით.
თუმცა დაძინება არც ისე ადვილი აღმოჩნდა, რადგან დილით მივდიოდით ტიბეტში
ქვეყანაში, რომლის ნახვაზეც თითქმის იმ ასაკიდან ვოცნებობდი, როცა საერთოდ ოცნება ვისწავლე.
შეიძლება ამიტომაც ვერ დავიძინე. ავანთე სინათლე და წიგნი გადავშალე,
წიგნი, რომელიც მარიშამ მაჩუქა და რომლის დახურვა არც მიფიქრია, სანამ არ დავამთავრე,
სანამ არ ჩავიკითხე უკანასკნელი გვერდი კატმანდუდან ტიბეტისაკენ მიმავალი ავტობუსის ბოლო სკამზე.
თავი არც ამიწევია და რეზიკომაც რამდენჯერმე მკითხა — ასეთი რა გაჩუქაო.
თურმე მაჩუქა ზუსტად ისეთი წიგნი, რომლის წაკითხვასაც მეორე დღისთვის ვერაფრით გადადებ
ამიტომაც ბოლომდე რომ ჩავედი, მხოლოდ მერე დავიძინე.
გამაღვიძა ჩვენი ავტობუსის საერთო ყიჟინამ:
ფანჯარაში მთელის თავისის სიდიადით ჩანდა ჰიმალაის თეთრი მასივი
მაგრამ ჰიმალაის მწვერვალებამდე მელოდა კავკასიის მშობლიური ქედი
თავიდან აღმოჩენილი წიგნში, რომელიც მარიშამ მაჩუქა.
﻿რა ვიცოდი, რომ იმ წიგნში მელოდა უცნობი საქართველო და საიდუმლოებით მოცული უცნობი ავტორიც,
რადგან იმ წიგნზე ამოკითხული ქურბან საიდი, იმ ადამიანის ფსევდონიმი აღმოჩნდა, რომლის ნამდვილი ვინაობაც არავინ იცის.
იციან მხოლოდ ის, რომ იგი დაიბადა ბაქოში, მეოცე საუკუნის დასაწყისში.
1921 წელს დატოვა მშობლიური ადერბეიჯანი და ერთხანს იმყოფებოდა ბერლინში, შემდეგ ვენაში
და ბოლოს იტალიაში თვითმკვლელობით დაასრულა სიცოცხლე.
სრულიად ახალგაზრდამ, ოციან წლებში ავსტრიაში დაწერა რომანი „ალი და ნინო“
წიგნი, რომელიც რამდენიმე ათეული წლით გაქრა
მარიშასთან ჩვენს შეხვედრამდე რამდენიმე წლით ადრე, გერმანელმა წიგნისმოყვარულებმა ხელახლა აღმოაჩინეს.
თარგმნეს კიდეც რამდენიმე ენაზე და ამ წიგნს ახლა მთელი მსოფლიო კითხულობს.
მთელმა მსოფლიომ უკვე იცის მუსულმანი ალი შირვანშირისა და ქრისტიანი ნინო ყიფიანის სასიყვარულო ისტორია,
ისტორია, რომელსაც ასად ბეიმ თავისი რომანი უძღვნა, მაგრამ ეს არ იყო უბრალოდ რომანი და
ალბათ ამიტომაც ჩამყვა ძილში იმ წიგნის ფერები და სუნი...
მეორე დღეს გამაღვიძა საყოველთაო ყიჟინამ
ჩვენი პატარა ავტობუსის უკვლებლივ ყველა მგზავრი, სიხარულისაგან გაფართოებული თვალებით უყურებდა თოვლიან მთების მასივს
მთას, რომელიც ნეპალსა და ტიბეტს, ერთმანეთისაგან ჰყოფს როგორც ბუნებრივი საზღვარი: სახელად ჰიმალაია...
ალბათ ზღვა ჰყოფდა ოდესღაც მიწებს
ჩვენმა წინაპრებმაც ალბათ ამიტომ მოიგონეს ეს სიტყვა იმ გამყოფის აღსანიშნავად, სხვა ქვეყნებსა და ხალხებს რომ აშორებდათ.
შავი ზღვის იქით, სხვა ქვეყანა იყო, კასპიის ზღვის იქით — სხვა ხალხი ცხოვრობდა.
შავ ზღვაში იყო თევზი, კასპიის ზღვაში — ნავთი.
ჯერ კიდევ მეოცე საუკუნის დასაწყისში ბაქოს ნავთობის ოთხმოცდათვრამეტი პროცენტი,
ქართველებმა შეისყიდეს, მაგრამ ბაქოელმა ასად ბეიმ ისეთი კარგი წიგნი დაწერა ქართველებზე...
იმ ერთ წიგნში სიამოვნებით დავთმობ კუთვნილ წილს — ოთხმოცდათვრამეტივე პროცენტს.
რადგან კასპიის ნავთობის ურთულესი საკითხი ასე იოლად მოვაგვარე გაღვიძებისთანავე,
ჩვენი ჯგუფის დანარჩენი წევრების სიხარულს მეც სიამოვნებით შევუერთდი
ჰიმალაის თოვლიანი მწვერვალები ისე ლამაზად ჩანდა უღრუბლო ამინდში, რომ ძნელიც კი იყო იმ სიტყვისა და ფრაზის მოძებნა
იმ სიტყვის მოძებნა, ამ მშვენიერებას რომ აღწერდა.
ჩვენც ვდუმდით და მართლა პირდაღებულები ვუახლოვდებოდით ამ საოცრებას
და რასაკვირველია ბრძენი მოჰამედიც გამახსენდა, რომელიც ერთხელ მაინც აჩქარდა
მან კაცთათვის ოთხი ცოლი მაშინ დააკანონა, როცა თავად ჰყავდა ოთხი ცოლი
და ალბათ აღარც წარმოედგინა თუ ვინმე კიდევ შეუყვარდებოდა.
თუმცა რადგანაც მოციქულის გარდა, კაციც იყო, ახალი, მეხუთე სიყვარული ისევე ეწვია, როგორც მოგვიანებით მეექვსე,
მერე მეშვიდე, შემდეგ მერვე და ბოლოს მეცხრეც...
მახსოვს რომ როცა ტიბეტის საზღვარს მივადექით, მაშინ კიდევ ერთხელ გავიფიქრე თუ რას ეძებდა ან რას ემალებოდა მარიშა
რას ემალებოდა ჰიმალაის მთებში და პირველი თავის ტკივილიც ვიგრძენი,
მაგრამ არა მარიშას, არამედ სიმაღლის გამო.
ჩვენი პატარა ავტობუსი გაჩერდა, ბარგი გადმოვალაგეთ და უღელტეხილისთვის მოვემზადეთ.
ყველაზე მაღალი უღელტეხილის გადავლა მხოლოდ ყველაზე ძლიერი, მხოლოდ საბარგო მანქანით შეიძლება
და ნახევარი საათიც დრო გვქონდა კოდარის (და არა კოდორის) ხეობაში უპირველესად საბუთებისა და პასპორტების გასამზადებლად.
მესაზღვრეების საგუშაგოს თავზე ტიბეტის აკრძალული დროშის ნაცვლად, ჩინეთის წითელი დროშა ფრიალებდა.
დურბინდში კარგად გავარჩიე დროშის ფერიცა და ზედ გამოსახული ვარსკვლავებიც.
ჩვენმა კატმანდუელმა გამყოლებმაც კიდევ ერთხელ აგვიხსნეს, რომ
ვინაიდან ტიბეტი ამჟამად ჩინეთის შემადგენლობაშია,
ხოლო ჩინელები, უკანასკნელი რამდენიმე წლის მანძილზე, იშვიათად ხუმრობენ,
საზღვართან მიახლოებისთანავე აუცილებლად მოგვეთხოვება სამაგალითოდ მოქცევა,
ეს ჩვენ გავიგეთ ზუსტად ისე, როგორც გვესმოდა
თბილისიდან წამოღებული კინოკამერა საგულდაგულოდ დავშალეთ და სხვადასხვა ზურგჩანთებში გადავანაწილეთ.
აგრეთვე გადავმალეთ ყველაფერი, რაც ჩვენის ვარაუდით, საეჭვოდ მოეჩვენებოდათ კომუნისტური ჩინეთის მესაზღვრეებს
 (თუ მოინდომეს, ნებისმიერი მესაზღვრისათვის (ნებისმიერ ქვეყანაში), ნებისმიერი ნივთი შეიძლება ძალიან საეჭვო იყოს).
კადარზე გადებული ხიდის საკმაოდ გრძელი მონაკვეთი, რატომღაც ფეხით გადავიარეთ
და ნეპალელ მესაზღვრეებს არანაირი განსაკუთრებული ყურადღება ჩვენთვის არ მოუქცევიათ.
ხიდის ბოლოში კი, უკვე ჩინელი ჯარისკაცები იდგნენ, მაგრამ იდგნენ სწორედ ისე, როგორც მოსკოვში,
მავზოლეუმის წინ დგანან წითელარმიელები და არ გამცინებია.
ჩვენს პასპორტებს ამოწმებდნენ მონდომებით, მაგრამ ისე ზანტად, რომ როგორც ასეთ შემთხვევებში ხდება ხოლმე,
ვიგრძენი როგორ დამეძაბა მთელი სხეული.
ჩვენი ზურგჩანთებიანად ავძვერით საბარგო მანქანაზე, სადაც ჩვენი ჯგუფის გარდა კიდევ რამდენიმე ადამიანი დაგვხვდა, წ
ვრილვაჭრებსა და გლეხებსაც ჰგავდნენ
ისეთი სახეებით ჩასჭიდებოდნენ ძარაზე დამაგრებულ რკინის მოაჯირებს, რომ მივხვდი საშინელი გზა გველოდა.
თუმცა რასაც არ უნდა მივმხვდარიყავი, მაინც ვერ შევძლებდი ბოლომდე იმის წარმოდგენას, რაც გველოდა.
გასაკვირიც იქნებოდა რომ ჰიმალაებში, დედამიწის ყველაზე მაღალ უღელტეხილზე კარგი გზა დაგვხვედროდა,
მაგრამ რაც გავიარეთ, იმის აღწერა შეუძლებელია.
მერე, ტიბეტიდან დაბრუნების შემდეგაც, რამდენჯერაც გამახსენდებოდა ხოლმე ის გზა (კარგა ხანს), ზუსტად ისე მეშინოდა, როგორც მაშინ
როცა უფსკრულებსა და უძირო ხევებს ჩავხედავდი ხოლმე იმ ჩვენი ღია საბარგო მანქანიდან,
ღრუბლებს ზემოთ მიიწევდა უკვე და თვალებს ვხუჭავდი.
მაშინებდა არა მარტო ცუდი გზა და უფსკრულები, მაშინებდა დაუჯერებელი სილამაზეც
და თვალებს ვხუჭავდი უკვე გაიშვიათებული ჟანგბადის გამოც.
ასეთი იყო და არც იყო თუშეთის გზა, როცა უნივერსიტეტის პირველკურსელები პირველად წავედით ომალოში
თორღვას უღელტეხილზე ჯარჯი აქიმიძემ ჭაჭის არაყი დამალევინა.
მაშინაც მივდიოდით საბარგო მანქანით თუშეთის დაკლაკნილ გზებზე,
მაშინაც ვიდექით ზემოთ, ძარაზე და მაშინაც შეშინებულები დავყურებდით ნისლებით ამოვსებულ უძირო ხეობებს.
თუმცა მაშინ სტუდენტები ვიყავით და ისეთი ჭაჭა გვქონდა რომ მართლა ძნელი წარმოსადგენი იყო
როგორ დაუთმობდა ჩვენი საბარგოს მძღოლი გზას შემხვედრ სატვირთოს
ან საერთოდ როგორ აუქცევდა ორი დიდი მანქანა გვერდს ერთმანეთს ამ საცალფეხო გზაზე.
ეტყობა, თვითონაც არ იცოდა მანამ, სანამ არ ამოგვძახა, არაყი ხომ არა გაქვთო
და ჩვენი არაყი ბოთლიანად ჩავაწოდეთ იმ თუშ მძღოლს.
ჯერ ბოლომდე დაცალა ბოთლი, მერე თავი გამოყო და თუშეთის მთების გასაგონად რაღაც იყვირა.
მერე მანქანაც დაქოქა... ჰიმალაის მთებშიც, ნეპალისა და ჩინეთის საზღვარზე
გზაზე, რომელიც მთათუშეთის სამანქანო ბილიკივით ვიწრო იყო,
ასევე შემოგვხვდა საბარგო მანქანა უღელტეხილზე და როგორც მაშინ, ახლაც ვერაფრით მივხვდი,
როგორ არ აღმოვჩნდებოდით უფსკრულში
და როგორც ჩანს, ჩვენი მძღოლიც იგივეზე იყო ჩაფიქრებული მანამ, სანამ არ ამოგვძახა — მოსაწევი ხომ არა გაქვთო.
იმ მგზავრებმაც, წინ, მძღოლთან უფრო ახლოს რომ იდგნენ, ციმ-ციმ ჩააწოდეს
და ჩვენმა მღოლმა ჯერ ღრმა ნაფაზებით, ბოლომდე მოწია შეკეთებელი პაპიროსი
მერე კი რაღაც იყვირა ჰიმალაის მთების გასაგონად.
ჰგავდა ტყიბულს მოულოდნელი მრავალსართულიანი სახლებით,
 ოღონდ იმ განსხვავებით რომ ზანგმუში მრავლად ირეოდნენ ჩინელი ოფიცრები და ჯარისკაცები
ტყიბულში კი (სადაც ერთი წლით ადრე გავლით აღმოვჩნდით), მხოლოდ ერთმა კატამ გადაირბინა ქუჩაზე და ისიც მაშინვე გაქრა.
ზანგმუში კი გველოდა ხელახალი და გაცილებით სერიოზული შემოწმება, დაკითხვა და ჩხრეკა.
ქვემოთ, ხიდთან, მხოლოდ შესავალი იყო იმასთან შედარებით, რაც ზანგმუში, ამ პატარა და უცნაურ ქალაქში დაგვახვედრეს ჩინელმა მესაზღვრეებმა.
ჩვენი ქართული პასპორტები საგულდაგულოდ გადაფურცლა ყველამ, ვისაც არ დაეზარა
ნახეს ჩვენი დაშლილი კინოკამერის ნაწილებიც, მაგრამ საკმაოდ ადვილად დაიჯერეს,
ეს იყო მხოლოდდამხოლოდ ფოტოაპარტის დეტალები, რომელიც იმ მიზნით დავშალეთ, რომ გზაში არ დამტვრეულიყო.
სინამდვილეში მშვენივრად მოგვეხსენებოდა, რომ კინოკამერის შეტანა ტიბეტის ტერიტორიაზე სასტიკად არკძალულია
და ჩვენი განზრახვის ამოცნობა (მათ მიერ), ჩვენი ძვირფასი ტვირთის დაუყონებლივ ჩამორთმევას გამოიწვევდა.
დაპატიმრება ალბათ არ დაგვემუქრებოდა, მაგრამ სავარაუდო იყო რომ ზემოთქმულის შემთხვევაში, ტიბეტში არ შეგვიშვებდნენ.
ჩვენ კი ძალიან გვინდოდა ტიბეტის ნახვა, რომელიც მთებში აშენებულ იმ პატარა ქალაქით დაიწყო, სადაც პირველი ჩინური ჩაი დავლიეთ
და მერე ჩვენი ბარგი სატვირთო მანქანიდან ისევ ავტობუსში გადავიტანეთ.
ავტობუსი იყო პატარა — აშკარად სოციალისტური წარმოების
მასში ყველანი მოვთავსდით, მთელი ჯგუფი მძღოლისა და გამყოლის ჩათვლით.
მძღოლისათვის სახელი არ გვიკითხავს, გამყოლს კი, ჯერ გიდს ვეძახდით,
რამდენიმე დღის შემდეგ, მგზავრობისაგან გამწარებულებმა (რომ აღარ გამოჩნდა ტიბეტის შეპირებული და აღთქმული დედაქალაქი), მოსე დავარქვით.
მოსე-გიდმა, დავტოვეთ თუ არა ქალაქი, ჩვენს დასანახად და გასაგონად, შვებით ამოისუნთქა
ხვალამდე ჯარისკაცები აღარ შეგვაწუხებენო და ნიალამამდე, ხმა არ ამოუღია.
ნიალამი პირველი ტიბეტური სოფელი იყო, სადაც პირველი ტიბეტური ღამე გავათენეთ,
მაგრამ როგორი იყო ნიალამი, მხოლოდ ბუნდოვნად დამამახსოვრდა, რადგან სოფელში რომ შევედით, უკვე ბნელოდა,
დილით კი, გაიშვიათებული ჟანგბადის გამო, გონება უკვე საკმაოდ დაბინდული მქონდა.
მახსოვს ოთახი, ხის მაღალი საწოლებით, სადაც ყველას ერთად გვეძინა ტანსაცმლიანად
მახსოვს დილის ჩაი, რომელიც დავლიე და დილის ფაფა, რომელიც ვერ შევჭამე.
მახსოვს, რომ ვმოძრაობდი ზანტად და ინერციით და აშკარად მქონდა ამნეზიის (ალბათ საწყისი) ნიშნები
დებილი ბავშვივით დავყვებოდი დანარჩენებს.
დანარჩენებივით ავიტანე ზურგჩანთა ჩვენს მიკროავტობუსში
ეტყობა ისეთი სახე მქონდა რომ იაპონელებმა რაღაც აბები მომაწოდეს
და ჩემი დახმარება გიომაც გადაწყვიტა და გასამხიარულებლად სალდო გამახსენა.
ტიბეტში წამოსვლამდე, ამ ყველაზე მხიარული სასწაულთმოქმედის ნახვა კატმანდუში,
ჩვენი სასტუმროს ადმინისტრატორმა ისე დაჟინებით გვირჩია, რომ ყველანი სიამოვნებით წავედით.
წავიღეთ ყველაფერი (რაც გამოგვადგებოდა გადასაღებად) და წამოგვყვა ჩვენი უბნის  ყველა ბავშვი,
ა მდინარის პირას მოვძებნეთ სალდო. იყო გაურკვეველი ასაკის და იჯდა უშველებელ ქვაზე.
გიომ ჰკითხა — აბა რა შეგიძლიაო და გიორგი ბერიძემაც კამერა მოიმარჯვა.
სალდო წამოდგა და სწორედ იმ ქვასთან დაკავშირებით (წეღან რომელზეც იჯდა) თქვა.
ასეთი უცნაური ფრაზა გვაკადრა: ათი დოლარი მომეცით და აი ამ ქვას, აი აქ ჩამოვკიდებო.
რასაც იგი გულისხმობდა ( ანუ რაზეც ჩამოიკიდებდა), იქვე წარმოადგინა კიდეც და ის თოკიც გვაჩვენა
თოკი, რომლითაც (მისი განმარტებით) გადაბმა უნდა მომხდარიყო.
ხელოვნებისთვის (კინოც ხელოვნებაა) რას არ გაიღებს ქართველი კაცი
და ჩვენც გავიღეთ ის ათი დოლარი ქართული კინოს ბედნიერებისათვის
და იმ (ჩვენი ცოდვით სავსე) სალდომაც,
ის (ალბათ ოცკილოიანი) ქვა(თუ მეტი არა), თოკით ჩამოიკიდა ზედ.
მერე მარჯვენა ხელი ოსტატურად შეაშველა საკუთარ საჯაყს
დავით ქართველიშვილის ვერსიაა, რომ ის ლოდივით ქვა მართლა ასწია.
დაგველოდა კიდეც სანამ ჩვენს სახეებზე გაოცებას ამოიკითხავდა, მაგრამ არ შევიმჩნიეთ არაფერი,
თვითონ მიიღო გაკვირვებული და ძალიან დაბნეული გამომეტყველება.
ჩვენ კი გაგვეცინა, საკმაოდ ხმამაღლა და გულწრფელად.
რეზო თაბუკაშვილმაც, საკმაოდ სერიოზულად მოსთხოვა იმ სალდოს გადახდილი ფულის ნახევრის, ხუთი დოლარის უკან დაბრუნება
ჩვენ გვეგონა ხელს საერთოდ არ შეაშველებდი და ისე ასწევდიო.
სალდომ კიდევ უფრო გაოცებული სახე მიიღო რეზოს შენიშვნაზე და აღშფოთებულმა ამოიოხრაც
ხელი რომ არ მიმეშველებინა, აბა როგორ ავწევდი ამოდენა ქვას, მხეცი ხომ არა ვარო.
გიო მგელაძემ თბილისიდან წამოღებული, სკოლისდროინდელი ჩანგალი ამოიღო და კისერში გაიყარა
ფული უკან დააბრუნეო და იმ სალდომაც განწირული ხმით იყვირა
ნახევარი კატმანდუ, რამდენიმე წამში ჩვენს ირგვლივ მოგროვდა.
რასაკვირველია უფრო სეირის საცქერლად, ვიდრე სალდოს დასახმარებლად,
ის ხუთი დოლარი მაინც არ გამოვართვით
ხალხი არა ხართ, ასე რამ გაგამწარათ, ამ ქვისგან ნახეთ რა დღეში მაქვსო და შეგვეცოდა.
რომ არ წამოვსულიყავით, ისევ ამოიღებდა, ისევ გვაჩვენებდა და ამას კი, ნაღდად ვეღარ გავუძლებდით.
წამოვედით დამარცხებულები, გაბრაზებულები და ნაწყენები საკუთარ გულუბრყვილობაზე,
ტურისტულმა ცნობისმოყვარეობამ ათი დოლარი დაგვაკარგვინა
ათი დოლარი კატმანდუში, დიდი ფულია.
ათი დოლარი აქ, ტიბეტშიც დიდი ფულია, მაგრამ ჰიმალაებში სალდოს გახსენებაზე, წყენა სადღაც
მიუხედავად დამძიმებული თავისა, მაინც სიამოვნებით გამეღიმა.
გამეღიმა და იმდენად საეჭვოდ გაღიმებული დავრჩი რომ გიორგი ბერიძემ ავტობუსის გაჩერება მოითხოვა.
მძღოლმა თქვა, ხუთ წუთში ისედაც ვჩერდები, ექვსი ათასი მეტრის სიმაღლეს ვუახლოვდებითო
შესვენება ისედაც გეკუთვნითო. კუთვნილმა შესვენებამ, როგორც ჩანს, ძალიან მარგო.
შესაძლოა იმ აბებმაც იმოქმედეს ჩემს ორგანიზმზე დადებითად, ჩვენმა იაპონელებმა რომ გადამაყლაპეს
ფაქტია, რომ შუადღის შემდეგ გავცოცხლდი
სამყაროს აღქმის ჩვეულებრივი, ნორმალური უნარიც დამიბრუნდა.
შუადღის შემდეგ აღარ მტკიოდა თავი, აღარ მიმძიმდებოდნენ ქუთუთოები, აღარ მიშრებოდა პირი,
აღარ მაშინებდა აჩქარებული სუნთქვა და აღარ მაწუხებდა უცნაური კითხვა:
ვინ ვიყავი, საიდან მოვდიოდი, როგორ მოვხვდი ამ უცნაურ ავტობუსში და საით მივდიოდი.
თუმცა შუადღის შემდეგ დანამდვილებით ვიცოდი, რომ ვიყავი ნეპალის დედაქალაქ კატმანდუდან ტიბეტის დედაქალაქში მიმავალი
ქართველი მგზავრი ვიყავი და ეს ყველაფერი კი ჰიმალაის მთებში ხდებოდა
შეცდომით ვუწოდებთ ხოლმე დედამიწის ამ უდიდესი მთების მასივს,
რამდენიმე ქვეყნის ტერიტორიაზე ვრცელდება
ჰიმალაია ისეთ მწვერვალებსაც მოიცავს, რომლებიც ბუნებრივი საზღვრების ფუნქციასაც ასრულებენ მეზობელ ქვეყნებს შორის.
ასეთია მსოფლიოს უდიდესი მწვერვალი ევერესტიც
და ამიტომაც დედამიწის უმაღლეს წერტილამდე ასვლა როგორც ტიბეტის, ასევე ნეპალის მხრიდანაც შეიძლება.
როდესაც პირველი ექსპედიციები გამოჩნდნენ ჰიმალაის მთებში და ალპინისტებმა რვაათასიანებზე ასვლები დაიწყეს,
მათი მარშრუტები სწორედ იმის მიხედვით იგეგმებოდა ან იცვლებოდა,
რომელი ქვეყნის მთავრობაც უფრო კეთილად იყო განწყობილი ევროპული ინიციატივების მიმართ.
პოლიტიკურის გარდა, ექსპედიციისათვის ნებართვის მიცემისას, ერთ-ერთი გადამწყვეტი ფაქტორი რელიგიაც იყო
ამიტომაც ერთხელ (მეოცე საუკუნის დასაწყისში) მწვერვალ კანჩენჯანღაზე
რომელიც წმინდა მთად ითვლებოდა, ინგლისელებმა ბოლომდე არ ავიდნენ
როცა მწვერვალამდე მხოლოდ ხუთი მეტრი რჩებოდა, უკან დაეშვნენ.
ვისაც ერთხელ მაინც დაუდგამს ფეხი რომელიმე მწვერვალზე, ადვილად მიხვდება, რა მტკივნეული იქნებოდა
როგორი იქნებოდა ინგლისელი ალპინისტებისათვის რვაათასიანი დაშორებიდან ისევ ქვემოთ დაბრუნება.
მაგრამ მათ სხვა არჩევანი არ ჰქონდათ, რადგან სიტყვა მისცეს ნეპალის მეფეს და ჯენტლმენურად შეასრულეს კიდეც.
ჰიმალაიში ახლაც არის ასეთი მწვერვალები
მაგალითად, ნეპალის მშვენება, ჩემი საყვარელი მწვერვალი მაჩაპუჩრე (იგივე მაჩაპუჩარი), დღემდე ფეხდაუდგმელია.
სანამ მასზე, როგორც უწმინდეს მთაზე, ტაბუ არ მოიხსნება, ვერავინ შეძლებს ასვლას.
ჩუმად, ხელისუფლებისაგან მალულად, ამის გაკეთება პრაქტიკულად გამორიცხულია,
ყველა მწვერვალი მკაცრად კონტროლდება და აქაური კანონის დამრღვევს საშინელი სასჯელი ელის.
მინიმუმალური სასჯელიც კი, ნებისმიერი მთამსვლელისათვის მძიმეზე მძიმე განაჩენია
იგი ვერასოდეს ნახავს ჰიმალაის სანატრელ მწვერვალებს.
ყველაზე დიდი ინტერესი, თოთხმეტ რვაათასიანს შორის, რა თქმა უნდა, იმთავითვე ევერესტის მიმართ არსებობდა.
თუმცა საკმაოდ დიდხანს, თითქმის მეოცე საუკუნემდე, დედამიწის უმაღლეს მწვერვალად დაულაგირი ითვლებოდა
ჩვენი საუკუნის დასაწყისში კი, პოლკოვნიკ ევერესტის წყალობით, კამათი შეწყდა
სხვათა შორის, თავდაპირველად ასვლა მთაზე იყო დაგეგმილი
სოფლიდან, სადაც მათი საბაზო ბანაკი განლაგდა, გამუდმებით აწარმოებდნენ კიდეც დაზვერვით სამუშაოებს, მაგრამ უშედეგოდ.
მიუხედავად იმისა, რომ მწვერვალის მისადგომებს საკმაოდ მიუახლოვდნენ,
მაინც მიიჩნიეს, რომ გზის გაგრძელებას აღარ ჰქონდა აზრი
ხეობებით გეზი ანაპურნას მიმართულებით აიღეს.
იმ უღელტეხილს კი, რომელიც ჰერცოგის ექსპედიციამ დაულაგირის მიმართულებით გადაიარა,
სოფელში ადგილობრივ ოჯახებში დღემდე აქვთ შენახული დიდ ფრანგებთან ერთად გადაღებული სამახსოვრო ფოტოები.
ისინი მართლაც უდიდესი ალპინისტები იყვნენ
და საფრანგეთის ხელისუფლებამ დიდებებით დაბრუნებულ მორის ჰერცოგს საფრანგეთის უმაღლესი ეროვნული ჯილდო უბოძა.
იგი ფრანგი ხალხის ეროვნული გმირი გახდა და მშობლიური ქალაქის მერადაც კი აირჩიეს.
ბუნებრივია, ყველამ არ იცოდა საფრანგეთში, რა იყო ალპინიზმი ზუსტად,
მაგრამ თითოეულმა მათგანმა დაიჯერა, რომ რაც ჰერცოგის ექსპედიციამ შეძლო, უდიდეს გმირობასთან იყო დაკავშირებული
ფრანგებიც სამართლიანად დღემდე ამაყობენ პირველამსვლელების სახელებით.
ევერესტზე მხოლოდ სამი წლის შემდეგ, 1953 წელს დადგა პირველად ფეხი ადამიანმა
საკმაოდ დიდხანს საიდუმლოდ დარჩა კიდეც ევერესტზე პირველამსვლელის ვინაობა.
კარგა ხანს არავინ იცოდა სიმართლე, ვინ ავიდა სინამდვილეში პირველი:
მხოლოდ გარდაცვალებამდე რამდენიმე ხნით ადრე თენსინგ ნორგეიმ შეთანხმებული დუმილი შეგნებულად დაარღვია
და აღიარა, რომ მწვერვალამდე მარშრუტი მასზე წინ ედმუნდ ჰილარიმ გაიარა.
ედმუნდ ჰილარსა და თენსინგ ნორგეიმდე რამდენიმე თავგანწირული მცდელობა იყო ჯომოლუნგმაზე ასვლისა
რაც კი ებადა, ყველაფერი გაყიდა აკვიატებული, მაგრამ სანუკვარი მიზნის მისაღწევად.
მშობლიური ინგლისიდან ერთადგილიანი, საკუთარი თვითმფრინავით გაფრინდა ჰიმალაისაკენ
მწვერვალებს მიღწეულმა, ის თვითმფრინავიც პროდუქტებში გადაცვალა,
რათა რადაც არ უნდა დაჯდომოდა, ევერესტზე ასულიყო და საკუთარი თავისა და კაცობრიობისათვის დაემტკიცებინა
მთავარია უზარმაზარი სურვილი და რწმენა და ადამიანი შეუძლებელსაც შეძლებს.
მორის ვილსონმა ევერესტისკენ მიმავალ გზაზე, უკანასკნელი ბუდისტური მონასტერი დატოვა
მწვერვალისკენ დაიძრა, მაგრამ იმ დღის შემდეგ იგი ცოცხალი აღარავის უნახავს.
ნახეს ერთი წლის შემდეგ, ზუსტად იმავე მდგომარეობაში, როგორც მოკვდა _ სახით მწვერვალისაკენ და ყინულში თითებჩარჭობილი _
მას ძალა აღარ ჰქონდა, მაგრამ მაინც მიიწევდა აუხდენელი და სანუკვარი ოცნებისაკენ...
მორის ვილსონის გარდა სხვებიც იყვნენ, მარტომარტო რომ ცდილობდნენ ევერესტზე ასვლას
(და არა მის დაპყრობას, როგორც ჟურნალისტები ამბობენ),
სწორედ იგი შევიდა ჰიმალაისა და ალპინიზმის ისტორიაში,
სიმბოლო ადამიანის დაუცხრომელი სწრაფვისა საკუთარი შესაძლებლობების გადასალახად
მორის ვილსონამდე კი, ჯერ კიდევ მეოცე საუკუნის ოციანი წლების დასაწყისში
ინგლისელებმა კარგად ორგანიზებული, დიდი ექსპედიცია მოაწყეს ჩომოლუნგმაზე
და ამ ექსპედიციის შედეგები დღემდე საკამათოა.
მაგრამ, რადგან ჯერჯერობით ინგლისელი ალპინისტების ირვინგისა და მელორის მწვერვალამდე მიღწევა არ დასტურდება,
 პირველწარმატებულად ითვლება ევერესტზე ჯონ ჰანტის 1953 წლის ასვლა
 სწორედ ის ექსპედიცია, რომლის წევრებიც იყვნენ ჰილარი და ნორგეი.
რაც შეეხება სრულიად ახალგაზრდა ინგლისელ მთამსვლელებს,
სხვათა შორის, კინოკამერაც ჰქონდათ (ერთ-ერთი პირველი გამოშვებისა)
და თუ ოდესღაც მოხერხდა მწვერვალზე დაკარგული ფირის პოვნა,
კომპანია "კოდაკმა", მზადყოფნა გამოთქვა,
ხარისხისა და მდგომარეობის მიუხედავად, გაამჟღავნოს ფირი და საბოლოოდ გაირკვეს სიმართლე.
მელორისა და ირვინგის პირადი ნივთები მწვერვალიდან ძალიან ახლოს იპოვნეს,
ჯერჯერობით მაინც გაურკვეველია, ისინი ასვლისას დაიღუპნენ თუ უკანა გზაზე დაშვებისას,
და რადგანაც ასე ხშირია მთაში სიკვდილი, ალპინიზმთან დაკავშირებით (მაინც რატომ
მიდიან ადამიანები მთაში), ბევრი კითხვა არსებობს, მაგრამ ყველაზე კარგი პასუხის ავტორი,
მაინც ყველაზე მაგარი ალპინისტი რაინჰოლდ მესნერია,
რომელმაც მარტივად და ზუსტად განმარტა ამ ვნების საიდუმლო _
მაინც მიდიან, რადგან ევერესტი არსებობს...
„მარკო პოლომ იცოდა, რომ ადამიანთა წარმოდგენებში არსებული სამყარო რეალურია,
ისეთივე რეალურია, როგორც სამყარო, რომელსაც ადამიანები რეალურს უწოდებენ“.
იმ სოფელს, სადაც მეორე ტიბეტური ღამე გავათენეთ, ტინგრი ერქვა და როგორც წესი, მეორე ღამე პირველზე უფრო მშვიდია.
 თუმცა ასეთი მშვიდი ცა მაინც ძნელი წარმოსადგენი იყო
და ტინგრი ვესტის პატარა სასტუმროს აივანზე, დილამდეც დავრჩებოდი
რომ არა სიცივე, იმ ვეებერთელა ვარსკვლავების ცქერა, ალბათ არ მომბეზრდებოდა.
ცასთან კი ისე ახლოს ვიყავი რომ იმ კომეტას, რომელიც ჩვენს თავზე ეკიდა, ხელითაც კი მივწვდებოდი.
ეს კომეტა მანამდე (ტიბეტში წამოსვლამდე), გარეჯის ცაზეც ვნახე, მაგრამ
გარეჯის უდაბნოდან ის მაინც ძალიან შორს იყო და
ტიბეტში კი იმ ღამეს ისიც მომეჩვენა რომ სხვა ცივილიზაციებთანაც ძალიან ახლოს ვიყავი.
მერე ისიც ვიფიქრე რომ საუკუნეების მანძილზე ტიბეტი, ალბათ ამიტომაც იყო უცნობი და ყველაზე საიდუმლოებით მოცული ქვეყანა,
სადაც შეღწევა, მითუმეტეს დასავლეთიდან, შეუძლებელი იყო.
თუმცა მაინც შეაღწიეს და პირველი ევროპელი, ვინც ტიბეტში იმოგზაურა, მარკო პოლო იყო.
თუმცა მარკო პოლო მხოლოდ ვაჭარი იყო და მისგან სინდბადიც არ გამოვიდა,
მაგრამ ის მაინც იგრძნო, რომ ტიბეტის მისტიკა მისთვის მიუწვდომელი იქნებოდა
თუნდაც ფულის გამო, ხშირად რომ ითვლიდა თუნდაც პროფესიის კარნახით
და ტიბეტში ყველაზე ადვილად ის შეამჩნია, რომ ტიბეტებელი ფულს, მარილისაგან ამზადებდნენ.
პირველივე ღამეს, როცა ტიბეტელმა მასპინძელმა მარკო პოლოს და კეთილ სტუმარს დასვენება შესთავაზა
ოჯახის ასულთან ერთად დაძინება შესთავაზა,
მან იფიქრა, რომ თვითონ იყო ველური ვენეციის მოქალაქე და არა ისინი, ვინც ველურებად მოეჩვენა
მხოლოდ იმიტომ, რომ მათ ქვეყანაში ვაჭრობა ცუდად იყო განვითარებული მშობლიური ვენეციისაგან განსხვავებით.
ეს არ იყო მისი პირველი და ერთადერთი შეცდომა და მარკო პოლოს წიგნში უამრავი შეცდომაა.
თუმცა მარკო პოლოს წიგნს, რომელიც მთელი მსოფლიოსთვის ასეა ცნობილი, სინამდვილეში პიზელი პატიმარი წერდა,
ის, ვინც მარკო პოლოსთან ერთად, გენუის ციხის იმავე საკანში იჯდა,
იქ დიდი ვაჭარი და მოგზაური სასჯელს იხდიდა.
მარკო პოლო მხოლოდ კარნახობდა, თანაც რამდენიმე წლის დაგვიანებით
რა გასაკვირია, რომ ზოგჯერ ქვეყნების სახელებიც კი, ერთმანეთში არეოდა.
ტიბეტისა არ იყოს, ზუსტად არ ახსოვდა საქართველოში იმ ტბის სახელიც, სადაც მისივე თქმით თევზი ჩნდებოდა
თევზი მხოლოდ მაშინ ჩნდებოდა, როცა თევზი ხსნილი იყო,
ხოლო მარხვის დროს, თევზები ქრებოდნენ.
ღვაწლი კი მარკო პოლოსი, მაინც განუზომელად დიდია
 მიუხედავად იმისა, რომ ვერაფრით გაიგო, რატომ უნდა სცოდნოდათ უძველესი მედიცინის საიდუმლოებები მაინცადამაინც ხევსურებს
ციხეში დრო უქმად არ დაუკარგავს და რამდენ ადამიანს, შინიდან გაუსვლელად, ბევრი ქვეყანა გააცნო.
ყველაზე მეტად, რა თქმა უნდა იმ რუსტიჩანოს
თანასაკნელ პატიმარს გაუმართლა და საკნიდან გაუსვლელად ამბები გაიგო
ალბათ თავის პროკურორს მადლობის წერილიც კი გაუგზავნა დაპატიმრებისათვის.
ფეხიფეხზე გადადებულსა და ზედა ნარზე წამოწოლილს
ტიბეტის ხსენებაზე, ქვემო ნარზე წამოგორებული მარკო პოლოსათვის გადმოუხედავს
შეშინებულს უკითხავს, ტიბეტში თოვლის კაცი ხომ არ შეგხვედრიათო.
თოვლის კაცის, იეტის ხსენებაზე, დიდვაჭარსა და მოგზაურს,
ჯერ გაღიმებია, მერე სერიოზული გამომეტყველება მიუღია და სერიოზული სახითვე, იქით მიუმართავს კითხვით
თქვენ საიდან იცით, რომ ტიბეტში თოვლის კაცი ცხოვრობსო.
რუსტიჩანოს კი სწყენია მარკო პოლოს შეკითხვა, მაგრამ არ შეუმჩნევია წყენა
და ნაძალადევი ღიმილით უპასუხნია —
ტიბეტში რომ იეტი ცხოვრობს, ხომ ვიცი და სხვა რამეებიც მომეხსენებაო
სწორედ მაშინ გასჩენია ეჭვი, რომ არა ჩვეულებრივი კრიმინალი, არამედ პროფესიონალი ნასედკა იყო.
ეჭვი კი გასჩენია, მაგრამ იმისი არ იყოს, არც ამას შეუმჩნევია რამე
პატიმრობის დარჩენილი დღეები ისევ ურთიერთგაღიმებასა და ზრდილობიან მასლაათში გაუტარებიათ.
გენუის ციხეში, იმ ორადგილიან საკანში, ჩხუბსა და აყალმაყალს, აბა რა აზრი ჰქონდა მაშინ
მარკო პოლომაც უცებ გაიაზრა უკეთესი არჩევანი და ქვედა ნარზე ძველებურად წამოწვა
აღიარა, რომ პირადად იეტს ტიბეტში არ შეხვედრია, მაგრამ შეეძლო მოეთხრო მისთვის ყველაფერი
ყველაფერი, რაც კი იცოდა თოვლის კაცის შესახებ და მოუთხრო კიდეც.
ვაა! — იძახდა შეშინებული რუსტიჩანო.
მაშ! — ამბობდა აღელვებული მარკო პოლო და ყვებოდა იმ ტიბეტელი მონადირის შესახებ
გაეღვიძა და გაკვირვებულმა თვალები მოიფშვნიტა
გამოქვაბულის შესასვლელში უზარმაზარი, ტანზე უხვადთმაშემოსილი კაცი იდგა
გამოქვაბულში უკვე ჩამქრალი კოცონის მიმართულებით, კენჭებს ისროდა.
ტიბეტელ მონადირეს შიშის დრო აღარ ჰქონდა, მიხვდა, რაშიც იყო საქმე
მომარაგებული შეშისაგან ისეთი ცეცხლი ააგიზგიზა, თოვლის კაცმა იფიქრა, ვიღაცაა (ოხერი) ჩემზე უარესი შემხვდა
სადაც არა სჯობს, გაცლა სჯობსო და გამოქვაბული დატოვა.
მაგრამო, — თქვა მარკო პოლომ და რუსტიჩანოს ახედა, — თოვლის კაცებზე საშიშები, თოვლის ქალები არიანო
ანუ მდედრობითი სქესის იეტებიო და უცებ ისიც აღმოაჩინა, რომ შეშინებული ძმა აღარაფერს იწერდა.
— კალამი მოიმარჯვე, რუსტიჩანო, ეს სიმღერას უხდება!
ომახიანად წამოიძახა მარკო პოლომ, მაგრამ თანამესაკნეს აღარ ემღერებოდა
თოვლის ქალები, თოვლის კაცებზე აგრესიულები აღმოჩნდნენ და ზემოთქმულის დადასტურება, ნებისმიერ ტიბეტელს შეუძლია.
ნებისმიერი ტიბეტელი იმ შემთხვევაზეც გიამბობთ, იქ რომ მოხდა:
მძინარე კაცს თურმე მაშინ გამოეღვიძა, სახლის იატაკი საეჭვოდ რომ აჭრიალდა.
იატაკი ხის იყო და შეშინებულმა კაცმა სასწრაფოდ აანთო ტიბეტური სანთელი
— ნიორი რა შუაშია? — გააწყვეტინა რუსტიჩანომ მარკო პოლოს და ამ უკანასკნელმა მხრები აიჩეჩა:
— ვერ გეტყვით რატომ, მაგრამ თოვლის კაცებსა და ქალებს ნიორის საშინელი სუნი ასდით.
ალბათ არც არავინ იცის რატომ. თუმცა მათი განსაკუთრებული დაინტერესება ადამიანთა სექსუალური ცხოვრებით, ჩემთვის გასაგებია
მერე წამოდგა, საკნის გისოსებიანი სარკმელი მერამდენედ მოსინჯა ხელით და გააგრძელა:
— იყო შემთხვევაც, როცა თოვლის ქალმა ტიბეტური სოფლიდან მამაკაცი გაიტაცა
და რამდენიმე წლის განმავლობაში (პირადი მოხმარების მიზნით) გამოქვაბულიდან არც გამოუშვა.
რამდენიმე წლის შემეგ გატაცებული კაცი მშობლიურ სოფელს კი დაუბრუნდა
 მაგრამ ლაპარაკისა და აზროვნების უნარი საბოლოოდ დაკარგული ჰქონდა.
იტკიებდა სასქესო ორგანოს და ამბობდა მხოლოდ ერთ სიტყვას — „ვავა“,
ვერ იტანდა ნიორს და ხელების მოძრაობით წინასწარმეტყველებდა სილიკონის გამოყენებას მკერდის გასადიდებლად.
— და შამბალაზე რას მეტყვით? — კიდევ ერთხელ გააწყვეტინა რუსტიჩანომ.
— შამბალაზე სხვა დროს, — თქვა მარკო პოლომ, გადაბრუნდა და დაიძინა.
ვიჯექი ფანჯარასთან მარჯვენა მხარეს, რადგან მარჯვნივ უნდა გამოჩენილიყო ევერესტი,
ევერესტი არის ტიბეტურად ჩომოლუნგმა
და თუ გაგვიმართლებდა (კარგი ამინდის შემთხვევაში), საკმაოდ ახლო მანძილიდან დავინახავდი მწვერვალს
მწვერვალს, რომლის დალაშქვრაზეც მსოფლიოს ნებისმიერი ალპინისტი ოცნებობს.
მათ შორის ქართველებიც ოცნებობენ
და სწორედ ახლა, ქართველი მთასვლელების ორი ჯგუფი ჩომოლუნგმაზე ასვლას ცდილობს.
ერთი ჯგუფი ჩვენი, ტიბეტის მხრიდან, მეორე კი — ნეპალის ბაზიდან.
იქ, ნეპალის მხარეს, ევერესტის საბაზობანაკში, ახლა ალბათ უკვე აღარ ძინავს მარიშას,
ჩვენი წერილი წაიღო ქართველი მთასვლელებისათვის გადასაცემად და ალბათ ქართულდროშიან კარავს ეძებს.
ერთი თვის წინ, ევერესტისკენ წასულ ჩვენს ალპინისტებს, ალბათ როგორ გააკვირვებს და გაახარებს ჩვენი გასამხნევებელი წერილი.
ავტობუსში ფანჯარასთან ვზივარ და ტიბეტის დედაქალაქისაკენ მიმავალი, იოლად წარმოვიდგენ სცენას ჰიმალაების გადაღმა:
მზეზე გარუჯული, უკვე ტუჩებდამსკდარი ბიჭები ქართულდროშიანი კარვის წინ ჩაის ხვრეპენ
უცებ (ევერესტის ძირში), იმავე მზისგან ჭორფლებმომრავლებული მარიშა მათ უღიმის
(ტომით რუსი, მოსკოვიდან) ქართულენოვან წერილს აძლევს მათ და უღიმის.
ტიბეტის ავტობუსში არც იმის წარმოდგენაა რთული, ჩვენს ბიჭებზე რა ეფექტს მოახდენს მარიშას სილამაზე.
(ერთი თვის მანძილზე მხოლოდ კლდეებსა და მათსავით გაუპარსავ კაცებს უყურებენ)
მათ შორის ერთს მაინც ხომ გაუელვებს აზრი, რომ შემთხვევით ადამიანს ამ წერილს არ გავატანდი
და აუცილებლად გაუჩნდება ეჭვი, რომ ჩვენს შორის იქ, კატმანდუში რაღაც იყო და რაღაც მოხდა.
და განა ქართველის გულს რამე ახარებს უფრო მეტად, ვიდრე მეორე ქართველის მიერ დაკრული ტაში?
ტიბეტის პატარა ავტობუსის მარჯვენა ფანჯარასთან, ზემოთქმული წარმოვიდგინე,
ერთგვარი სიამაყითაც კი გადავხედე ჩვენი ჯგუფის დანარჩენ წევრებს,
 მიუხედავად იმისა, რომ სხვამ თუ არა, მე მაინც ვიცოდი დანამდვილებით, რომ მარიშა მე არ მეკუთვნოდა.
არც არაფერი იყო და არც არაფერი მოხდა იქ, კატმანდუში, გარდა იმისა, რომ მგონი შემიყვარდა
შეიძლება შემიყვარდა ჯერ კიდევ გზაში, თვითმფრინავში, რადგან მიზეზი იმისა, რომ შემყვარებოდა, მართლაც მქონდა.
უფრო მეტიც — მქონდა რამდენიმე მიზეზი
მიზეზთაგან  განსაკუთრებულად აღნიშვნის ღირსია შემდეგი სამი:
პირველი მიზეზი ისაა, რომ მინდოდა, რომ ვიღაც შემყვარებოდა, მეორე — მარიშას ეცვა მაღალყელიანი, შავი ბათინკები
მესამე მიზეზი – მას ჰქონდა ჭორფლები.
როდის ამოვიჩემე ჭორფლები, აღარ მახსოვს, მაგრამ მახსოვს ჩემი პირველი ჭორფლიანი სიყვარული — პეპი მაღალიწინდა.
დღევანდელი ბავშვებისათვის პეპის, გრძელიწინდა ჰქვია,
მაგრამ ჩვენს ბავშვობაში, იმ პირველქართულ თარგმანში მაღალი ერქვა
წიგნის გარეკანზეც სწორედ ისეთი ეხატა, როგორიც შემიყვარდა — ყურებამდე გაღიმებული, კიკინებითა და ჭორფლებით.
ტიბეტის ავტობუსშიც (მარჯვენა მხარეს, ფანჯარასთან მჯდარს), სწორედ ასეთი პეპი გამახსენდა,
აღმოვაჩინე მარიშასთან მისი მსგავსება და მხოლოდ ახლა მივხვდი,რომ მარიშა ისე მომენატრა, როგორც საკუთარი ბავშვობა
ვიჯექი და ვუსმენდი. ვუსმენდი მანამ, სანამ ავტობუსი არ გაჩერდა იქ, სადაც ტიბეტის მთავარი გზა ორად იყოფა:
მარჯვნივ რომ მიდის, ევერესტის მისადგომებთან მიგიყვანს, თუ მარცხნივ წახვალ, ლჰასაში ჩახვალ.
ვიდექით ორი გზის გასაყარზე და ქვაზე ამოკვეთილი წარწერის წაკითხვას ამაოდ ვცდილობდით.
ტექსტი იეროგლიფური იყო და აქ გაიარეს ქართველმა მთასვლელებმაც, რომლებიც ევერესტისკენ წავიდნენ.
ქართველი ალპინისტების რამდენი თაობა ოცნებობდა ჰიმალაებში ექსპედიციის მოწყობას თუნდაც რომელიმე რვაათასიანზე
ახლა, არათუ რომელიმე რვაათასიან მწვერვალზე, თვით ევერესტზე ადის ორი ქართული ჯგუფი.
ჩვენ რითი შეგვეძლო მათი დახმარება. ვიდექით და ველოდებოდით მოულოდნელ გამოდარებას, როგორც ხშირად იცის ხოლმე მთაში.
გვინდოდა წამით მაინც დაგვენახა ჩომოლუნგმა — დედამიწის უმაღლესი მთა.
სანამ ჩინელი ოფიცრები უკვე მერამდენედ და საგულდაგულოდ ამოწმებდნენ ჩვენს ავტობუსს...
ისიც ვიფიქრე, იქნებ რომელიმე ალპინისტურმა, ევერესტისკენ მიმავალმა ჯგუფმა გამოიაროს-მეთქი
იქნებ ტიბეტის საბაზო ბანაკისკენაც ერთი წერილი გავგზავნოთ-მეთქი, მაგრამ ამაოდ.
არავის გამოუვლია. ერთადერთი გამონაკლისი სწორედ ის, ჩვენსავით პატარა ავტობუსი იყო, ამერიკელი ტურისტები რომ მიჰყავდა
ისინი მიჰყავდა ტიბეტის დედაქალაქისკენ და ჯერ კიდევ გუშინ აღმოვაჩინეთ.
ოღონდ გუშინ ჩვენ წამოვეწიეთ, ტინგრი ვესტამდე, რომელიღაც პატარა, გზისპირა სოფელთან,
დუქნისა თუ ტრაქტირის ტიპის სასადილოში ვივახშმეთ — ორმა ავტობუსმა ერთად.
გავიცანით კიდეც ერთმანეთი ხელისჩამორთმევით —
 ჩვენგან განსხვავებით, იმ ავტობუსის ყველა მგზავრი ერთი და იგივე ქვეყნიდან, კერძოდ ამერიკიდან იყო
 მეზობელი მაგიდიდან (ჭამის დროს) ხმამაღალი, ამერიკული ინგლისურის მოსმენამ, ცოტა შემაწუხა კიდეც.
თუმცა გაძლებად ღირდა — ამერიკულ ჯგუფში ორი ისეთი სილამაზის ქალი აღმოჩნდა, თვალი ვერ მოვწყვიტეთ (ვჭამდით და ვტიროდით).
ვტიროდით და ვჭამდით მომოს, რომელიც ხინკალზე პატარაა ზომით, ნაოჭები არა აქვს და იაკის ხორცისაგან მზადდება.
ის ამერიკელი ქალები კი, ისეთი ლამაზები იყვნენ, რომ გზაგასაყართან, მათი ავტობუსის გამოჩენისთანავე იმედს იოლად შევეშვით
ოთხივემ ზურგი შევაქციეთ ჰიმალაებს. კარი გაიღო და ავტობუსიდან ყველანი ჩამოვიდნენ.
მათ შორის ორი, მართლაც ულამაზესი ქალი და პირდაღებულებმა ფოტოაპარატების მომარჯვებაც ვერ მოახერხეს.
ის იყო (მათი სილამაზით გაოგნებულებს) ხმამაღლა (გუშინდელივით) უნდა ამოგვეოხრა, რომ...
სრულიად მოულოდნელ კადრს წავაწყდით და განცვიფრებისაგან, ხმა ვერ ამოვიღეთ:
იმ ამერიკელმა, ულამაზესმა ქალებმა, ასე საუბარ-საუბარში, ჩვენს თვალწინ, იქვე, გზის პირას...
ზედ ჩვენი ავტობუსების მისადგომებთან, ყოველგვარი წინასწარი გაფრთხილების გარეშე, ჩაიხადეს და მოშარდეს.
გიორგი ბერიძემ (იუბილე გადახდილმა) სირცხვილისაგან, თვალებზე ორივე ხელი აიფარა
გიო მგელაძე სიცილისაგან კინაღამ გაიგუდა, მე კი ძლივს დავამშვიდე რეზო თაბუკაშვილი
იმდენი (და ისეთისიტყვებით) აგინა ყველა ამერიკელს (თომას ჯეფერსონიდან მოყოლებული), რომ...
 იმ დღეს სხვა, არათუ ფრაზა, სიტყვაც არ დასცდენია და სახის გამომეტყველებაც, საღამომდე არ შეცვლია.
ე მანდ შარში არ გავეხვიოთ-მეთქი და გზა გავაგრძელეთ
ჩვენს მძღოლსა და გიდს ვთხოვე, იქნებ ისე გვატაროთ ტიბეტის ვიწროებში, რომ იმ ამერიკულ ჯგუფს აღარ შევხვდეთ-მეთქი
სანაცვლოდ პატივისცემასაც დავპირდი.
პატივისცემა უნდოდათ თუ შემთხვევისა გამო, ის ქვეშაფსია მზეთუნახავები, აღარსად  შეგვხვედრია
რეზოც ნელ-ნელა დამშვიდდა, თუმცა საბოლოოდ ამოიგდო გულიდან ყველაფერი ამერიკული — ამერიკული დემოკრატიის ჩათვლით.
თუმცა რეზოს დამშვიდებაში ჩვენც ვიღებდით მონაწილეობას, განსაკუთრებით გიო მგელაძე აქტიურობდა
იქნებ ცისტიტი აქვთ და თავი ვერ შეიკავესო
თვითონ გიოს ეს (უშნო) ხუმრობა ძალიან ძვირად დაუჯდა სამი დღის შემდეგ, როცა ხშირი შარდვა
მხოლოდ ტიბეტიდან უკან დაბრუნების შემდეგ შეუჩერდა.
ამ მხრივ (რაღა დასამალია და) არც მე ვიყავი უკეთეს დღეში, რადგან ჩვენს ავტობუსში საკმაოდ ციოდა,
სოციალისტური ჩინეთის მანქანათმშენებლობა კი (როგორც ჩანს) ჯერ ისეთ სიმაღლეებს არ შესწვდენია, ავტოპროდუქცია რომ თბებოდეს
ნეტა ჰიმალაის მაღალ მთებში, მგზავრებს გულს უხარებდეს.
არადა ტიბეტში ცივა, თუმცა სიმაღლის მიუხედავად, იგი საკმაოდ მზიანი ქვეყანაა
წელიწადის ნებისმიერ დროს მზის ენერგია იმდენი რაოდენობით გროვდება, რომ მისი გამოყენება სრულიად საკმარისია მთელი ტიბეტის გასანათებლად.
სწორედ იქ პირველად ვნახეთ ტიბეტური სახლის ეზოში უცნაური, მრგვალი ფორმის დანადგარი
მასზე ჩაიდანი იდგა და თუხთუხებდა.
მზეზე ადუღებული ჩაიც დილით, პირველად შიგაცეში დავლიეთ
პირველად ვნახე რეალობა, სადაც ადამიანები მზის სხივებს ისე აგროვებდნენ
ეს მხოლოდ ჩვენი ბავშვობის ზღაპრებში ხდებოდა.
ძალიან ჰგავდა ხაშურს და ვერ წარმოვიდგენდი, თუ ხაშურის მსგავსი რამე საერთოდ არსებობდა დედამიწაზე.
საღამოს კი ხაშურივით მომეჩვენა, მაგრამ დილით რუსთავსაც ჰგავდა დილით,
სანამ გზას გავაგრძელებდით, ქალაქის ცენტრში ბაზრობა უნდა განახოთო
საუზმის შემდეგ, მთავარ მოედანთან მიგვიყვანეს.
გარდა იმისა, რომ ფულს მონდომებით ვზოგავდით, საჩუქრების ყიდვას ლჰასაში უფრო ვაპირებდით
მესამე დღეს ადგილებიდან არც გავნძრეულვართ.
მხოლოდ ავტობუსის გაღებული ფანჯრებიდან გავაყოლეთ თვალი ჩვენი ჯგუფის რამდენიმე წევრს
მაინც ჩავიდნენ ქვევით და ბაზრობის დახლებს შორის გაუჩინარდნენ.
გიომაც აიჩემა _ ჩავალ, თეონა მამფორიას ერთ მძივს მაინც ვუყიდი საჩუქრად
გიომ: ნახეთ რა ხდებაო და მართლაც საოცრება ხდებოდა — უამრავ დახლზე უამრავი სამკაული იყო დახვავებული
კაცს ეგონებოდა, რომ რაც კი ტიბეტელ ხალხს საუკუნეების მანძილზე მძივი და სამაჯური შეუქმნია, ყველა აქ მოუზიდავსო
იფიქრებდი დღესვე გაყიდვა გადაუწყვეტიაო.
მერე რომ ვიხსენებდით, იმ წუთში დიდად არ მიგვიქცევია ყურადღება
კი გვითხრა გიდმა ასეთი უცნაური ფრაზა (თითქოს ჩვენი სურვილითაღმოვჩნდით ბაზრობაზე) :აქაო ოტა აგრესიული გამყიდველები არიანო
რასაც ჩვენი ავტობუსიდან ვუყურებდით, მართლაც აძალებდნენ კლიენტებს სამკაულების შეძენას
უცხოელები ყველაფერს დიდხანს და მონდომებით ათვალიერებდნენ, მაგრამ არაფერს ყიდულობდნენ.
როგორც ჩანს, ჩვენმა გიომ, თეონა მამფორიას ჯერ უყიდა ერთი მძივი, მერე ერთი სამაჯური
მერე მეზობელ გამყიდველსაც ვერ უთხრა უარი და კიდევ ერთი მძივი იყიდა, მერე კიდევ ერთი გამყიდველი შეეცოდა,
მერე სხვამ კიდევ სხვა სამაჯური შეაძლია ალბათ და გამოიქცა.
დავინახეთ, როგორ მორბოდა მძივებასხმული
და ქართულად, განწირული ხმით ყვიროდა სამ სიტყვას: უთხარით ჩქარა დაქოქოს!
ავტობუსს შემოახტა სახეწაშლილი და ტანზე ასხმული ჰქონდა თითქმის ყველაფერი
ყველაფერი, რაც ტიბეტელ ხალხს, საუკუნეების მანძილზე შეუქმნია
უკან მოსდევდა ქალაქის უბედნიერესი მოსახლეობა
გახარებულები იმით, რომ ნამდვილმა კლიენტმა (როგორც იქნა) ამ ქალაქშიც ჩამოიარა.
გიოს მოსდევდნენ ისინი, ვისგანაც ჯერ არაფერი ჰქონდა შეძენილი და ფეხდაფეხ ამოყვნენ კიდეც ავტობუსში.
გასაკვირი კი იყო, იმდენი ხალხი როგორ დაეტია იმ ჩვენს პატარა ავტობუსში,
მაგრამ უფრო იმან გამაოცა, ადამიანთა ნაკადი რომ არ წყდებოდა ავტობუსის გაღებული კარიდან
და რაც კიდევ უფრო დაუჯერებელი ჩანდა, ზოგიერთები (თავიანთი პროდუქციით კბილებში) ფანჯრებიდანაც რომ მოძვრებოდნენ.
გიოს პირველგამოჩენას (ზემოაღწერილ მდგომარეობაში), რა თქმა უნდა, სიცილით შევხვდით,
მაგრამ ავტობუსის ბოლო სკამზე რომ მიიმწყვდიეს
და თვალები რომ ისეთი გაუხდა, როგორც ცხრა აპრილის ღამეს, მივხვდით, რომ საქმე სახუმაროდ ნამდვილად აღარ გვქონდა.
სასწრაფოდ დავკეტეთ ფანჯრები და შევეცადეთ ავტობუსში უკვე ამოსული ტიბეტელებისთვის რამის
იმის ახსნას, რომ ავტობუსში მათ დარჩენას აზრი აღარ ჰქონდა,
რადგან გიო მგელაძეს, თეონა მამფორიასათვის კიდევ რაიმე საჩუქრის შეძენა, მართლა აღარ შეეძლო.
თუმცა ტიბეტელებს ჩვენი არგუმენტები სასაცილოდაც კი არ ეყოთ
ყველას ერთად რომ არ გვემარჯვა, გიოს აუცილებლად ჩაათრევდნენ ავტობუსიდან
იმ დარჩენილი და გადანახული ფულის აღმოსაჩენად
მისი შარვლის ჯიბეებში ფული მაინც ეგულებოდათ.
იმ ქალაქს კარგა მანძილით გამოცილებულები ვიყავით უკვე, პირველად რომ გაგვეღიმა და ცოტა დავწყნარდით.
ჩვენი ჯგუფის დანარჩენ, არაქართველ წევრებს, მაინც კარგა ხანს ჰქონდათ ერთობ შეშფოთებული სახეები
ერთადერთი, ვისაც საერთოდ არ აკვირვებდა ჩვენი უცნაური ქცევა, ებრაელი ამიტი იყო.
მეტიც, ჩვენზე არანორმალურის შთაბეჭდილებას თვითონ ამიტი უფრო ტოვებდა ხოლმე
ქალაქ გიანცეში ჩავაღწიეთ და პირველად (ტიბეტის ტერიტორიაზე) შხაპიან სასტუმროში აღმოვჩნდით
რასაკვირველია, ჯერ ცხელ წყალს დავეწაფეთ,
მერე კი დაგვიანებული ვახშმის ძებნას შევუდექით
ებრაელი ამიტი, ჩვენთან ერთად, ფეხშიშველი წამოვიდა.
თვალებს არ ვუჯერებდი და რამდენჯერმე ყურადღებით დავაკვირდი ამ უცნაურ მოვლენას,
ამაზე მან მხოლოდ გაიღიმა და ეს უცნაური მოვლენა ძალიან მარტივად ახსნა:
ჩემი ბათინკები ცხელ წყალში გავრეცხე და სულაც არ მცივაო.
ოთხი ათას მეტრ სიმაღლეზე, უკვე შებინდებულზე
პატარა და ცივ ქალაქში ძნელი წარმოსადგენი კი იყო, როგორ არ ციოდა ჩვენს ფეხშიშველ ებრაელ მეგობარს
მაგრამ თვითონ არ იმჩნევდა და არც ჩვენ შევიმჩნიეთ
ეს არ იყო ისრაელის ცხელი უდაბნო, ცხელი ქვიშა და ცხელი მზე...
ამიტის გარდა, ჩვენი ჯგუფის დანარჩენ წევრებთანაც მალე დავმეგობრდით
იმავე საღამოს, როგორც კი ცხელწყლიან სასტუმროში აღმოვჩნდით, ყველანი ჩვენს ოთახში დავპატიჟეთ
ყველას ღვინო დავალევინეთ და ყველანი ვადღეგრძელეთ კიდეც.
ძალიან კი უკვირდათ რომ ასეთი მონდომებით, რამდენიმე დღის წინ გაცნობილი ადამიანიც კი შეიძლება ადღეგრძელო,
მაგრამ ჩვენ არ ვხუმრობდით და მეც ძალიან სერიოზულად ვაძალებდი ყველას მარიშას სადღეგრძელოს
და ბოლოს მგონი ყველანი ძალიან შევაწუხე...
„როცა რკინის ჩიტი გადაუფრენს ტიბეტის ცას, მოვლენ წითელი კაცები.
ტიბეტის დევნილი ხალხი მთელ სამყაროს მოეფინება...“
დილით ადრე ავიბარგეთ და ძალიან ავჩქარდით.
ტიბეტის დედაქალაქ ლჰასამდე გვრჩებოდა ერთი გრძელი დღე — დიდი უღელტეხილითა და მომქანცველი გზით.
ის სასტუმრო, სადაც ცხელი წყალი ვიგემეთ, ჰგავდა საბჭოთა პერიოდის ტიპიურ ტურბაზას
ჩინური ტელევიზიის გადაცემებიც პირველად იქ ვნახეთ.
სანამ ნომერს (თუ ოთახს) დავტოვებდით, ცნობისმოყვარეობის გამო ჩავრთეთ ტელევიზორი
საბჭოურ მაუწყებლობასთან მსგავსებამ, ისე შეგვაშინა, დაუყოვნებლივ გამოვრთეთ ტელევიზორი და სასტუმრო დავტოვეთ.
დავტოვეთ ქალაქი გიანცეც და მთაზე აშენებული მონასტრის დანახვამ მართლა გაგვაოგნა.
გიანცეს მონასტერი — ციხე-სიმაგრე იმდენად ჰგავდა შატილისა და მუცოს არქიტექტურას, რომ თვალები საგულდაგულოდ მოვიფშვნიტე
ეს სიზმარიც, ჟანგბადის ნაკლებობას დავაბრალე.
ეს სიზმარი განმეორდა იმ დღესვე, უღელტეხილზე, თოვლიან მწვერვალებს შორის, ტაატით რომ მიიკვლევდა გზას ჩვენი ავტობუსი
გზის პირას, თოვლში რამდენიმე ხევსური აღმოვაჩინეთ.
ალბათ ათამდე ადამიანი იქნებოდა, ქალებიც, კაცებიც.
ეცვათ ზუსტად ისე, როგორც იმ ხევსურებს, მიხეილ ჯავახიშვილმა რომ აღმოაჩინა საუკუნის დასაწყისში
გიო მგელაძემ ისეთი ხმით იღრიალა გააჩერეთო, რომ შეშინებულმა მძღოლმა დაუყონებლივ დაატორმუზა.
თოვლიან მწვერვალებს შორის, საით მიიკვლევდნენ გზას ეს ადამიანები, ვერც მივხვდით
ცხადი იყო, რომ შუა საუკუნეების ტიბეტიდან მოდიოდნენ და მათთვის არ არსებოდა დრო, რომელიც გარემოს ცვლის.
ისინი ცხოვრობდნენ ისე და იქ, სადაც მათი ტიბეტელი წინაპრები
მიუხედავად ღიმილისა პასუხად ჩვენს მისალმებაზე, უფრო სევდიანი სახის ადამიანები არსად და არასოდეს მინახავს.
დალაი-ლამა, — თქვა უცებ მათ შორის ყველაზე პატარამ და მაშინვე მივხვდით, რასაც გვთხოვდა.
გიომაც მაშინვე ამოიღო გულის ჯიბიდან დალაი-ლამას ფერადი ფოტო და ბავშვს გაუწოდა.
მერე ხელით ანიშნა შენი იყოსო და ბავშვს გაეღიმა.
ჯერ სურათს აკოცა და მერე გიოს ჩამოართვა პატარა ხელი.
მერე იმ ქალს გადახედა ბედნიერი სახით, გვერდით რომ ედგა და იმ ქალმა აჩქარებით წაიძრო თითიდან ვერცხლისფერი ბეჭედი.
გიოს გაუწოდა, რაღაც უთხრა ტიბეტურად, მაგრამ გიომ, უარის ნიშნად თავი გააქნია.
მერე კაცმაც იგივე უთხრა და გიომ ფოტოაპარატი მოიხსნა, ბავშვს ჩამოკიდა კისერზე და ქალს მხოლო ამის შემდეგ გამოართვა ბეჭედი.
პატარა ტიბეტელს მეც ჩამოვართვი ხელი და ტიბეტელ ხევსურებს დავემშვიდობეთ.
ავტობუსი რომ დაიძრა, უკან მოვიხედეთ, მაგრამ თოვლში, გზის პირას, აღარავინ ჩანდა.
ისე უცებ გაუჩინარდნენ, რომ კიდევ ერთხელ გამახსენდა სიზმრის ეჭვი და გიოს ახალ ბეჭედს დავაკვირდი —
ბეჭედი იყო ულამაზესი და უძველესი, ვინ იცის დამზადებული როდინდელ ტიბეტში.
ვიცოდი, რომ აუცილებლად შეგვხვდებოდნენ კიდევ ერთხელ ადამიანები, ვისთვისაც ყველაზე ძვირფასი მაინც გაღიმებული თენგიზის ფოტოა
მისი სურათები, ჩემი ზურგჩანთიდან, ისევ ჯიბეებში გადმოვილაგე.
იმ დღეს კიდევ ერთხელ გაგვაჩერეს ჩინელმა ჯარისკაცებმა და ზურგჩანთებიც საგულდაგულოდ გაგვიჩხრიკეს,
მაგრამ საეჭვო ვერაფერი აღმოგვიჩინეს და ავტობუსიდან ამ დროს ჩამოსულებმა, სიამოვნებით გავაბოლეთ.
იქვე, რამდენიმე ათეულ მეტრში, რამდენიმე ათეული ადამიანი, თოვლიანი მთის ფერდობზე, რაღაცას თხრიდა.
დავაკვირდი ყურაღდებით (მიზნის ამოსაცნობად), მაგრამ ვერაფრით მივხვდი.
ვერ მივხვდი, რა მიზნით თხრიდნენ ეს ქალები და კაცები მიწას ტიბეტის მაღალ მთებში
ერთადერთი, რაც ადვილად გავარკვიე, იმ ოფიცრის ფუნქცია იყო.
თხრილის პირას მიდი-მოდიოდა დოინჯშემოყრილი და მშრომელებს შეძახილებით ამხნევებდა.
ჩვენი ავტობუსი საკმაო მანძილით დაშორდა იმ უცნაურ ნიჩბოსანთა ჯგუფს
მხოლოდ მაშინ გამახსენდა, რომ ასეთი ხალხი, მზეჭაბუკ ამირეჯიბთან წყალობით, უკვე ნანახი მყავდა საუკუნის წინ, საირმის თოვლიან ტყეში.
თუმცა ახლა ყველა ცუდ მოგონებას გავუძლებდი,
რადგან ვიცოდი, რომ დღეს საღამოს აუცილებლად დამთავრდებოდა ეს გრძელი და მომქანცველი გზა ტიბეტის დედაქალაქისაკენ
ვიცოდი, რომ ლჰასაში ვნახავდი პოტალას — დალაი-ლამას ულამაზეს რეზიდენციას.
რეზიდენციას, რომელიც მან 1959 წელს დატოვა.
ვიცოდით, რომ მანამდე გზაზე
ვნახავდით ულამაზეს ტბას ხუთი ათასი მეტრის სიმაღლეზე, რომელსაც ჰქვია იამდროკ ცო.
ცა კი, ტიბეტურად პურს ნიშნავს და ტბა იყო მწვანე, ისეთი მწვანე, რომ დავეჭვდით კიდეც.
 თუ იმ ტბის ნაპირებს მივყვებოდით მართლაც, მანამდე რომ ფოტოებზე გვქონდა ნანახი, მაგრამ ლურჯი ფერის.
იამდროკ ცოს დანახვამ დიდად გაგვახარა, რადგან რუქის მიხედვით ამ ტბის შემდეგ ბოლო უღელტეხილიღა გვრჩებოდა გადასავლელი
მერე ალბათ პოტალაც გამოჩნდებოდა. მაგრამ ტბა ისეთი გრანდიოზული აღმოჩნდა, რომ არაფრით დამთავრდა.
ნერვებმა გვიმტყუნეს, ავტობუსი გავაჩერეთ და გადმოვლაგდით.
ამიტმა მშვიდად გაიხადა ბათინკები, შარვლის ტოტები აიკაპიწა და წყალში შევიდა.
წყალი კი ისეთი ცივი აღმოჩნდა, მხოლოდ ერთი ნაბიჯის გადადგმა და ჩვენსკენ შემობრუნება შეძლო.
გაოგნებული სახით დააკვირდა საკუთარ, გაყინულ ფეხებს და განწირული ხმით იყვირა მრავალტანჯული ებრაელი ხალხის სახელით.
რამდენიმე წამში გავიხსენეთ ჩვენი ურთიერთობის ოცდაექვსივე საუკუნე და ებრაელი მეგობარი სამშვიდობოს გამოვიყვანეთ.
უფრო მეტიც, გიო მგელაძემ (მართალია დროებით) ფეხებმოყინულ ამიტს, ბაბუამისის, პავლე ინგოროყვას ნაქონი ხევსურული წინდები ამოაცვა.
 გიოს განმარტებით, ეს წინდები პეტერბურგში ვაჟა-ფშაველამ აჩუქა აკაკი შანიძეს.
აკაკი შანიძემ აჩუქა პავლე ინგოროყვას, პავლე ინგოროყვამ - სიძეს, გუგული მგელაძეს და ბოლოს კი წინდები გიო მგელაძეს დარჩა.
უღელტეხილიდან ხელისგულივით ჩანდა ძლივსუკანმოტოვებული მწვანე ტბა და შორს, ჰიმალაის დიდი მასივი.
მინდოდა დამენახა ევერესტი, მთა, რომლის ძირშიც მარიშა მეგულებოდა,
მაგრამ თეთრი ღრუბლების ქარავანს ისე დაეფარა მწვერვალები, რომ მათი ამოცნობაც კი ჭირდა.
ვიდექით უღელტეხილის ყველაზე მაღალ წერტილში, სადაც ტიბეტელი ბუდისტები სალოცავ ნიშას ფერადი ნაჭრებით ამკობენ
ეს ერთადერთი ადგილი არ არის ტიბეტში, სადაც ამდენ ფერს ერთად წააწყდები.
ფერადი ნაჭრები ტიბეტური სახლების თავზეც ფრიალებენ .
იმდენად კონტრასტულია ერთფეროვნებას უკვემიჩვეული თვალისათვის, რომ ეჭვიც კი გებადება.
იქნებ სიჭრელის მოთხოვნილება მათ, სწორედ იმიტომ უჩნდებათ, რომ ერთფეროვნებისადმი შეგუება უჭირთ.
პირადად, სხვა ვარაუდიც მქონდა ცაში აფრიალებულ ნაჭრებთან დაკავშირებით, მაგრამ ჩემი მოსაზრება მხოლოდ ვარაუდი იყო და მეტი არაფერი.
ტიბეტელებს ეკრძალებათ საკუთარი,ნაციონალური დროშის სახლში შენახვაც კი.
იქნებ ეს პატარა და ფერადი ნაჭრები, მათი ჭრელი ეროვნული დროშის ერთგვარი ჩანაცვლებაა.
თუმცა ეს მხოლოდ ჩვენი მოკრძალებული ვარაუდი იყო და ასე მეგონა.
ისიც მეგონა, რომ ტიბეტში მხოლოდ მთები იყო და სხვა არაფერი.
კამბალის უღელტეხილი მშვიდობით გადავიარეთ და მოულოდნელად გამოცვლილ ლანდშაფტს ყურადღებით დავაკვირდით.
აღმოვაჩინეთ, რომ ჩვენი მიკრო-ავტობუსი უდაბნოში მიუყვებოდა გზას.
ტიბეტში თუ ქვიშიან უდაბნოს წავაწყდებოდით (ამ მარადიულ მყინვარებსა და თოვლიან მწვერვალებს შორის), ვერ წარმომედგინა.
სათითაოდ გადავხედე ჩვენი ჯგუფის დანარჩენ წევრებს და ვიფიქრე რომ ნამდვილ სასწაულს ვხედავდი.
თუმცა მერე ისიც გამახსენდა რომ ახლა სწორედ იმ ქვეყანაში ვიყავი, სადაც ყველაზე დიდ სასწაულებსაც კი ხსნიდნენ.
ხსნიდნენ ყველაზე უბრალოდ და გენიალურად ხსნიდნენ ტიბეტური ბუდიზმის ლოგიკით:
„უდიდესი ბედნიერებაა ცხოვრობდე იმ ადამიანთა შორის, ვისაც შენ სძულხარ, როცა შენ არ გძულს ისინი.
ბედნიერებაა იყო ღარიბი, როცა ირგვლივ მიწიერი სიმდიდრის მოხვეჭას ლამობენ, შენ კი თავისუფალი ხარ საშინელი სიტყვისაგან „ჩემია“.
ცხოვრება ჰგავს ჩვენს სხეულებსა და სულებს და ჩვენი ცხოვრებაც ისე წარიმართება, როგორც ამას ჩვენი გული და გონება გვკარნახობს.
თუ ჩვენს გონებაში ჭარბად იქნება ავი განზრახვა, ძნელი იქნება მუდმივი უბედურებისაგან თავდახსნა,
მაგრამ თუ ჩვენი გული კეთილი ფიქრითაა სავსე, ჩვენი სიცოცხლისათვის თანამდევი უსასრულო სიხარული იქნება.
სიხარული მცირეა იქ, სადაც ბოროტება მრავლდება.
ყოველი ბოროტება ზუსტად ისეთი შედეგის მომტანია ბოროტისათვის, როგორც ის ამას სხვას უსურვებს.
თუ ბოროტებისაგან ადამიანი დროულად არ გათავისუფლდა, ბოროტება აუცილებლად დაიმორჩილებს ადამიანის სულსა და სხეულს.
უნდა შეეცადო დროულად აღმოაჩინო იგი.
მიუხედავად იმისა, რომ ადვილია იმის შემჩნევა, რომ ვიღაც სხვა ცდება, ძნელია საკუთარი შეცდომების დანახვა.
ადვილია სხვაების განკითხვა და ძნელია საკუთარი სიმახინჯის აღმოჩენა.
ადამიანების სულიერი სიმახინჯეც ღრმავდება მანამ, სანამ ადამიანებს სხვაების განკითხვის სურვილი აქვთ.
ფიზიკურად ჯანმრთელი ადამიანისთვის საშიშროებას არ წარმოადგენს გველის შხამი
თუ არა გაქვს რაიმე ჭრილობა, შეგიძლია ხელითაც კი შეეხო მას და სრულიად უვნებელი დარჩე.
ბოროტებაც მხოლოდ ბოროტი ადამიანებისთვისაა საშიში, რადგან სულიერად ჯანმრთელი ადამიანისათვის ბოროტება უბრალოდ არ არსებობს.
თუ მიხვდები რა ანგრევს სამყაროს ჰარმონიას, მარადიულობის საიდუმლოსაც აღმოაჩენ.
სირთულე სურვილშია — რისი გაკეთებაც გსიამოვნებს, შესაძლოა მხოლოდ ფუჭი ნაყოფის მომტანი იყოს.
ხოლო კეთილი და მნიშვნელოვანი ნაყოფი, მხოლოდ მძიმე, აუტანელი შრომითა და წამებით მიიღწევა.
მთავარია არ შეგეშინდეს, რადგან მშიშარა ადამიანი მოძალადე ხდება სწორედ იმის გამო რომ ეშინია თვითონ არ გახდეს ძალადობის მსხვერპლი.
უშიშარი ადამიანის იარაღი კი სიმართლეა, რადგან სიმართლეს ვერაფერი ამარცხებს და როცა გეშინია, გძულს კიდეც.
თუ შეძლებ სიძულვილისაგან გათავისუფლებას, დაძლევ შიშსაც, რომელიც ბოროტებასა და ძალადობას ბადებს.
სიბრძნეც მხოლოდ უშიშარი ადამიანების ხვედრია.
მშობლები კი ცდებიან, როცა ფიქრობენ, რომ შვილები ეკუთვნიან მხოლოდ მათ და ამიტომაც შვილებმა მათი კარნახით უნდა იცხოვრონ.
მშობლები ცდებიან, როცა ფიქრობენ, რომ შვილებმა უნდა გააკეთონ ის, რაც მშობლებს სურთ და სწადიათ.
მშობლები ცდებიან თუნდაც იმ მარტივი მიზეზის გამო, რომ თავად მშობლებიც არ ეკუთვნიან საკუთარ თავს.
სინამდვილეში ადამიანი თავისუფლებისათვის იბადება...
„გული გრანდ-ოტელი არ არის, რომ ყველაფერი დაიტიოს“.
ლჰასაში ღამით ჩავედით. ლჰასაში და არა ლხასაში — როგორც რუსები უწოდებენ მას.
და საერთოდ რუსები ხშირად ამახინჯებენ (უცხოურ) საკუთარ სახელებს.
ასეთი მიდრეკილებები (თუმცა ნაკლები დოზით) ინგლისელებშიც შემიმჩნევია და ალბათ ეს, საერთო იმპერიული სისუსტეა.
სასტუმრო იყო პატარა, მაგრამ ჰქონდა ეზო, სამი მხრიდან ჩვენი სასტუმროსავით ორ და სამსართულიანი შენობებით შემორტყმული.
მეოთხე მხარეს ღია, თაღიანი შესასვლელი ჰქონდა.
ერთი შეხედვით თბილისურ ეზოსაც ჰგავდა, მაგრამ ეს მხოლოდ ერთი შეხედვით, რადგან თბილისურ ეზოს ანალოგი არა აქვს არსად (იტალიაშიც კი).
თბილისელები ასეთ არქიტექტურას შეცდომით იტალიურს უწოდებენ.
მგზავრობისაგან დაღლილებს, მაინც არ მოგვსვლია აზრად დაძინება ან დასვენება.
ბარგი დავყარეთ და ტიბეტის ნანატრი დედაქალაქის ჩაბნელებულ ქუჩებს ხმაურით გავყევით.
განათებული იყო მხოლოდ მთავარი მოედანი — ახლადაშენებული დისკოთეკით, სადაც ნებისმიერ ტიბეტელ ახალგაზრდას შეუძლია დილამდე იცეკვოს.
შეუძლია ნაკლებად იფიქროს საკუთარ ქვეყანაზე, რომელიც ჩინელებმა დაიპყრეს.
დაიპყრეს და ნანგრევებად აქციეს, ათეულ ათასობით ადამიანი დახვრიტეს და დააპატიმრეს.
აკრძალეს ყველაფერი ტიბეტური და თითქმის გაანადგურეს უძველესი კულტურისა და ცივილიზაციის ხალხი და ქვეყანა.
თითქმის და არა საბოლოოდ, რადგან თავისუფლებისმოყვარე ტიბეტელები ალბათ არასოდეს შეეგუებიან იმის დაკარგვას, რაც ყველაზე მნიშვნელოვანია.
ტიბეტში ახლაც (დღემდე) არიან ადამიანები, უარს რომ ამბობენ ჩინური პასპორტების მიღებაზეც კი, მაგრამ ისინი ცოტანი არიან.
ბევრნი არიან ჩინელი ოფიცრები (ყოველ ფეხის ნაბიჯზე ტიბეტში) და ისინი მრავლად დაგვხვდნენ ლჰასაშიც, იმ უზარმაზარი დისკოთეკის დარბაზშიც
მაგიდებს უსხდნენ მთვრალი, კმაყოფილი ჩინელი დამპყრობლები და მათ ემსახურებოდნენ ტიბეტელი გოგონები.
იმდენად არასასიამოვნო გარემო იყო, რომ ათ წუთში გარეთ გამოვედით.
უკან, ჩვენი სასტუმროსაკენ გამოვუყევით ლჰასას ჩაბნელებულ ქუჩებს და ხმა არ ამოგვიღია, ჩუმად ვიარეთ.
ის ღამე პირველი იყო ტიბეტში, კარგად რომ გამოვიძინეთ, რადგან დილით არსად გვეჩქარებოდა
პოტალას ნახვას სპეციალური ნებართვა სჭირდებოდა, შესაძლოა რამდენიმე დღის ლოდინით.
ჩვენთვის კი ყველაზე მნიშვნელოვანი (რის გამოც მივისწრაფოდით ლჰასასაკენ), სწორედ პოტალა იყო
რამდენიმე საუკუნის წინ აშენებული საოცარი სასახლე, ტიბეტელი ლამების რეზიდენცია, რომელსაც სამი დღის განმავლობაში, მხოლოდ გარედან ვუყურებდით.
სანამ მისი დათვალიერების ნებართვას მივიღებდით, დრო, რასაკვირველია, უქმად არ დაგვიკარგავს.
ტიბეტის დედაქალაქი, საგულდაგულოდ, რამდენჯერმე მოვიარეთ.
ალბათ ძნელია დედამიწაზე სხვა ხალხის ნახვა.
ხალხი, რომელსაც ასე მკვეთრად და გამოხატულად შეიძლება ჰქონდეს სახეებზე აღბეჭდილი მწუხარება.
საკუთარი ქვეყნის დაპყრობის, დამონებისა და დაბეჩავების გამო.
და ამ ხალხის ცქერა იმდენად მძიმეა, რომ პირველი სამი დღე თავჩაღუნულები და თვალცრემლიანები დავდიოდით ლჰასას ქუჩებში.
მერე გიო მგელაძემ თქვა — რამე თუ არ მოვიფიქრეთ, ცოტა თუ არ გავმხიარულდით, სევდა მოგვკლავსო და გამოსავალიც თვითონ მოძებნა.
ერთ საღამოსაც ეზოდან ხმაური შემოგვესმა და ფანჯარაში გადავიხედეთ
(ჩვენსავით გადმოიხედა ჩვენს სასტუმროში მყოფმა უკლებლივ ყველა უცხოელმა)
გიო მგელაძე ამაყად მოუძღოდა ჩვენთვის უცნობ ინსტრუმენტებზე დამკვრელ მუსიკოსთა ჯგუფს
ყვავილებით ხელში და მხარზე გადებული გრძელი კიბით.
ტიბეტური საზანდარი — ორკესტრი შუა ეზოში ჩაამწკრივა
შეუკვეთა მუსიკა, რამაც არნახული გამოცოცხლება გამოიწვია ტურისტებსა და ადგილობრივ მოსახლეობაში.
საყოველთაო ტაშისა და აღტაცების ფონზე, ერთადერთმა, რეზო თაბუკაშვილმა გამოთქვა განსხვავებული აზრი ღიმილის გარეშე:
გიომ ის გრძელი კიბე, გიორგი ბერიძის დახმარებით, სასტუმროს კედელზე ააყუდა და ზედ აძვრა ყვავილებით კბილებში.
მეორე სართულზე იმ ოთახის ფანჯარას მიუკაკუნა, სადაც ჩვენი ჯგუფის სინგაპურელი წევრები ცხოვრობდნენ.
სინგაპურელები, მშვენიერი გოგონები იყვნენ.
იმ ორიდან ერთი, სახელად ჯესიკა, მთელს ჩვენს ჯგუფში გამოირჩეოდა მშვენიერი გარეგნობითა და ხასიათით.
გიო მგელაძის ყვავილებსა და მუხამბაზს, ღიმილითა და მადლობებით შეხვდნენ.
მაგრამ მხოლოდ ცეკვა-სიმღერა ამ საქმეს ვერ უშველიდა.
იმ კიბეზეც სულ ტყუილად აძვრა გიო და ყვავილებიც ამაოდ მიჰკრიფ-მოჰკრიფა სინგაპურული გულის მოსაგებად.
როგორც იმთავითვე შევნიშნე (ავტობუსში ჩასხდომის პირველივე დღეს), მშვენიერი ჯესიკას გული, მეორე სინგაპურელს ეკუთვნოდა.
ისიც იმთავითვე შევნიშნე, რომ ალბათ ფუნქციათა შესაბამისი გადანაწილების მიხედვით, ჯესიკა უფრო ნაზი, ქალური და ნარნარი იყო.
ხოლო მეორე სინგაპურელი კი — აშკარად მამაკაცური და ზოგჯერ აგრესიულიც.
აგრესიულობას ვამჩნევდი მაშინ, როცა ჯესიკასთან, რომელიმე ჩვენთაგანი, თუნდაც უბრალოდ გასაუბრებას ცდილობდა ხოლმე.
ამიტომაც ჯესიკასთან კონტაქტების ძიება დასაწყისშივე გამოვრიცხე.
ზემოთქმულისათვის სხვა მიზეზიც მქონდა
ჩემი პეპი-მარიშა იმდენად მენატრებოდა, რომ ორი დარდის თავი, აქ, ტიბეტის მაღალ მთებში, ნამდვილად არ მქონდა.
სხვათა შორის, ამ უკანასკნელი მიზეზისა გამო, მხოლოდ ერთხელ (ისიც ცალყბად თუ ზერელედ) გავესაუბრე ლიზას.
ვესაუბრე ჩვენს სართულზევე განლაგებული, სამხრეთაფრიკული ჯგუფის ულამაზეს წევრს, სახელად ლიზას.
სინამდვილეში ვუთხარი მხოლოდ ერთი წინადადება, მხოლოდ ერთი ფრაზა და თვალები ცრემლებით ამევსო:
ძვირფასო ლიზა, არამი იყოს თქვენი თავისუფლებისათვის დაღვრილი ნიკო ბაგრატიონის ქართული სისხლი!..
სამხრეთაფრიკელმა ლიზამ, დიდი ლურჯი თვალებით, საპასაუხოდ მხოლოდ გაიღიმა.
მეც აღარ ამიხსნია მისთვის, რა კავშირი შეიძლებოდა ყოფილიყო ნიკო ბურსა და ასტრიდ ლინდგრენს შორის.
იყო კიდევ ერთი, ასევე ყურადღების ღირსი, აშკარად ვიკინგების ჩამომავალი ნორვეგიელი ქალი.
სასტუმროს ბუფეტში გვხვდებოდა ხოლმე და გვიღიმოდა თანდაყოლილი ზრდილობის გამო.
მეორე თუ მესამე გაღიმებაზე, მეც ღიმილით ვუთხარი მადლობა შვიდასი ვიკინგის გამო.
მეთერთმეტე საუკუნეში ჩამოვიდნენ საქართველოში ბაგრატ მე-4-ის მხარდასაჭერად.
საქართველოს ადგილმდებარეობა რომ ავუხსენი, ცოტა კი დაეჭვდა ჩემს ნათქვამში.
იქვე ისიც შევახსენე, რომ ვიკინგები, უკვე მეათე საუკუნეში, ამერიკაში იყვნენ ნამყოფი.
და რა გასაკვირია, რომ საქართველომდეც ჩამოეღწიათ.
ბოლო არგუმენტმა ნორვეგიელ ქალზე დადებითად კი იმოქმედა, მაგრამ დიალოგი აღარ გაგვიგრძელებია.
იყო კიდევ ერთი, სერბი კინომცოდნე (მეზობელი სასტუმროდან), ერთობ სიმპათიური გოგონა.
საკმაოდ შემაწუხებული იყო საკუთარი ქვეყნისა და კულტურის ქება-დიდებით.
საღამოობით იმ საერთო ბუფეტსა თუ სასადილოში, ვახშმად შეკრებილ საზოგადოებას ახსენებდა ხოლმე.
მესამე ან მეოთხე ჭიქის შემდეგ, აუცილებლად ახსენებდა ხოლმე, რომ სერბი მილორად პავიჩი, საუკეთესო მწერალია.
ხოლო ემირ კუსტურიცა საუკეთესო რეჟისორია მსოფლიოში.
თავიდან არ ეტყობოდა, მაგრამ ცუდი სიმთვრალე ჰქონდა (სამწუხაროდ).
პირველად მაშინ გამოამჟღავნა, როცა ჩემი მოკრძალებული აზრი გამოვთქვი მილორად პავიჩის შესახებ.
მილორად პავიჩი, რასაკვირველია, დიდი მწერალია, მაგრამ სერბული შოვინიზმის აღზევება, მისი დამსახურებაცაა.
სულაც არ არის შემთხვევითი, რომ გამოკითხულ სერბ ჯარისკაცთა უმრავლესობა (ომებს შორის) სწორედ მისი წიგნების კითხვით იქცევს თავს.
ამ, ჩემს მოკრძალებულ აზრს, ზრინკამ (ზრინკა ერქვა), ყურადღებით მოუსმინა.
კონიაკით სავსე ჭიქა ბოლომდე გამოსცალა და არამოკრძალებულად მითხრა — ვერცერთი თქვენი მწერალი, პავიჩთან ახლოსაც ვერ მივაო.
ტიბეტში (როგორც ყველგან), წაღებული მქონდა „ვეფხისტყაოსნის„ 1966 წლის საიუბილეო გამოცემა.
პატარა, ლადო გუდიაშვილის მიერ მოხატული, ჯიბით სატარებელი წიგნი.
ჯიბეში ხელი ჩავიყავი, წიგნი თითებით მოვსინჯე, ერთი კი ვიფიქრე, ამოვიღო, პირდაპირ თავში ვგლიჯო, ღირსი არ იქნება-მეთქი, მაგრამ გადავიფიქრე.
არც იქ გამიგებდნენ სწორად და ჩემი ასეთი საქციელი თვითონ შოთა რუსთაველსაც, ალბათ არ მოეწონებოდა.
წამოვედი დაღონებული და მეძინა ცუდად.
მეორე საღამოს, ვახშმად დამჯდარს, ზრინკა თავზე წამომადგა, თვალი ჩამიკრა და ჩემს პირდაპირ დაჯდა.
კონიაკის დასხმა დააპირა თუ არა, ჭიქაზე ხელი დავუფარე (რა ჩემი საქმე იყო, მაგრამ მაინც).
გაეცინა, აღარ დაასხა, მაგრამ მაინც მაწყენინა — ვერცერთი თქვენი რეჟისორი, კუსტურიცასთან ახლოსაც ვერ მივაო.
გიო მგელაძე იქვე იკრიჭებოდა, ვიფიქრე ჩემ გიოს გადავუთარგმნი ზრინკას ნათქვამს-მეთქი.
გიო კინოკამერას ააწყობს, ზრინკას თავში გლიჯავს და ზრინკაც მოისვენებს, ჩვენც-მეთქი, მაგრამ ესეც გადავიფიქრე.
ამასაც არასწორად გაგვიგებდნენ ვიცოდი და საკუთარ უმწეობაზე გაბრაზებულმა, კონიაკი დავლიე.
დავლიე და ცოტა დავმშვიდდი. დავლიე და გამახსენდა, რომ კუსტურიცა (ჯერ ეს ერთი), მხოლოდ სანახევროდაა სერბი.
და მეორეც: ემირ კუსტურიცას (ერთ-ერთ) ყველაზე გახმაურებულ ფილმში „ბოშათა ჟამი“, მთავარ როლს, ქართველი სალომე მაჩაიძე ასრულებს.
ფილმისა და თვითონ კუსტურიცას წარმატებაში (ზემოთქმულიდან გამომდინარე), ქართველებსაც მიგვიძღვის ჩვენი წვლილი.
ზრინკამ მომისმინა, აღარ დალიოო, — მითხრა და რადგან იმ საღამოს ცხელ წყალს დაგვპირდა სასტუმროს ადმინისტრაცია, სასადილოდან ადრე წამოვედით.
ადრე დაძინებასაც ვაპირებდით, რადგან მეორე დილით პოტალა უნდა გვენახა.
შხაპის შემდეგ დაუყოვნებლივ მივაჰორიზონტალურეთ, მაგრამ რადიოქსელში რაღაც მუსიკა ჩართეს და სიმღერის ხმამ ეზოდან აღარ დაგვაძინა.
დამესიზმრა მარიშა, დილით კი, უკვე მერამდენედ, ჩვენი სასტუმროს ეზოში, დავინახე წყვილი, თუ არ ვცდები ფრანგები, ბიჭი და გოგო.
პური შუაზე გაეტეხათ, მადიანად შეექცეოდნენ და პურს აყოლებდნენ მინერალურ წყალს (ალბათ საფრანგეთიდან წამოღებულს).
ვუყურებდი ჩვენი ოთახის ფანჯრიდან. არ მშურდა მათი. პირიქით, არ ვიცი რატომ, მაგრამ მიხაროდა.
მე რა, მაგრამ მაინც. რატომ ვიფიქრე, რომ ფრანგები იყვნენ.
ალბათ იმიტომ, რომ გოგონას საფრანგეთის ნაკრებისმაისური ეცვა.
 (ალბათ ზურგზე ნომრით, მაგრამ ზურგით კედლისკენ ისხდნენ და ნომერიც არ დამინახავს).
მეც ვიფიქრე, რომ ფრანგები იყვნენ (იტალიელი იტალიის მაისურს ჩაიცმევდა, ალბათ) და გამახსენდა: ხახაბოდან მივდიოდით არდოტში.
ცხენები არ გვყავდა. ორწყალთან ზურგჩანთები მოვიხსენით და შევისვენეთ.
სწორედ იქ, სადაც გურამ რჩეულიშვილმა ხევსურებს გენიოსები უწოდა, ხახაბოდან წამოღებული ჟიპიტაური ჩამოვასხი და შევსვით.
არაყი დავლიე და დავინახე კიდეც — მდინარის გაღმა ორნი ისხდნენ, დურბინდში კარგად ჩანდა:
ბიჭი და გოგო, პური გაეტეხათ და წყალს აყოლებდნენ.
შეიძლება შემშურდა კიდეც, მაგრამ სიხარულიც მახსოვს და სითბოც (ჟიპიტაურის?).
გადავედი (და არა გავედი) გაღმა და გადმოვიპატიჟე. ექიმები აღმოჩნდნენ.
უფრო სწორად, სამედიცინოს სტუდენტები აღმოჩნდნენ.
დანარჩენები შატილში არიან, ჩვენ კი მთავარ ჯგუფს იმიტომ მოვწყდით, არდოტში მკურნალი მიგვასწავლესო.
ტრეპანაციის საიდუმლო იცის და ჩვენი თვალით გვინდა ვნახოთო.
არაყი შევთავაზეთ და გაიკვირვეს, ცხელაო. დალიეს და ესიამოვნათ.
ერთი გზა გვქონდა არდოტამდე და ერთად ვიარეთ. გზაში კიდევ ერთხელ შემშურდა, როცა ბიჭმა გოგო ხელში აიყვანა და წყალში შეტოპა.
ნაპირზე გასულ ბიჭს გოგომ აკოცა და მადლობა უთხრა.
არდოტში რომ ავედით, აღარ ცხელოდა. ზვიადაურებს წინა დღეებში მოხარშული ლუდი ჰქონდათ და კრუშკებით მიირთმევდნენ.
მართლა რკინის კრუშკა იყო და არა ჭიქა, შემივსეს და მეც დავლიე. მერე მეორე, მესამეც.
მეოთხეზე სიმძიმე ვიგრძენი და მეხუთეზე ხევსურული სიმჟავე.
მეექვსეს ვსვამდი, ცეკვისა და სიმღერის ხმა უკვე ხეობას რომ აზანზარებდა.
ჩვენგან ცეკვავდა ირაკლი ცინცაძე, მასპინძელთაგან კი ხევსურულ ტალავერში ჩამჯდარი, ალბათ საუკუნის არდოტიონი.
ასაკისაგან წელში რამდენჯერმე მოხრილი, მუსიკის ხმაზე მაშინვე სწორდებოდა, წელში იმართებოდა ჭაბუკივით და ცეკვისას სიხარულს ვერ მალავდა.
ჩვენც ვერ ვფარავდით აღფრთოვანებას და მოხუცი ხევსური შინ რომ შევიდა ფარისა და ხმლის გამოსატანად, ცრემლები წამომივიდა.
სახლიკაცებს რომ არ დაეშოშმინებინათ, ალბათ კრწანისისაკენ დაიძრებოდა (რასაკვირველია ფეხით) და ჩავიდოდა კიდეც.
კრწანისის ხსენებამ კი (ლუდმა და ჟიპიტაურმაც) უფრო აახმაურა ხეობა და მეც უფრო მომინდა მარტოობა.
გავცდი სოფელს და მდინარემდე ჩავყევი დაკიდებულ ბილიკს. ვიჯექი ალბათ დიდხანს. არ მახსოვს.
მახსოვს, რომ მსიამოვნებდა მიწისა და ბალახის სუნი და გამაღვიძა ვაჟას ხმამ. მივხვდი, რომ მეძებდნენ.
წამოვდექი და ხელი დავუქნიე ჩვენებს. დამინახეს და ბილიკზე დაეშვნენ ვაჟა-
ირაკლის ჩემი ზურგჩანთაც წამოეღო და საკმაოდ დაღლილი ჩანდა.
მაინც არ უნდოდა იმ ღამეს არდოტში დარჩენა — ანდაქისკენ წავიდეთო.
— ისინი სად არიან? — გამახსენდნენ სტუდენტები და გაკვირვებულმა ვკითხე.
— შატილში, — თქვა და გაიღიმა — ცოტა უნდა ვიჩქაროთ.
— ვიჩქაროთ ნელა, — თქვა ნიაზმა და მასაც გაეღიმა.
— ჰო, — ვთქვი მე და ჩემი ზურგჩანთა წამოვიკიდე.
იმ დილით პოტალა უნდა გვენახა, დევნილი დალაი-ლამას რეზიდენცია...
„რადგან ქვეყანა შენისთანა ნეხვით არის სავსე, მზემაც აღარ გამოიხედოს?“ - მაჰმუდ ჟამბეკოვი
თენგიზს, ტიბეტის მეთოთხმეტე დალაი-ლამას, ლონდონში, ერთ შეხვედრაზე ჰკითხეს:
— ფიქრობთ თუ არა, რომ ბუდიზმი საუკეთესო რელიგიაა დედამიწაზე?
— რასაკვირველია, — თქვა მან — ბუდიზმი საუკეთესო რელიგიაა, მაგრამ მხოლოდ ჩემთვის.
სხვისთვის საუკეთესო შესაძლოა სხვა რელიგია იყოს — და გაიღიმა.
გაიღიმა სწორედ ისე, როგორც მას სჩვევია, რის გამოც მას მთელი მსოფლიო „მუდამ გაღიმებულ ლამას“ უწოდებს.
ის არის ტიბეტის პოლიტიკური და სულიერი ლიდერი.
ის იყო ტიბეტის სულიერი ლიდერი, სანამ ჩინელები დაიპყრობდნენ ტიბეტს და ის იყო მხოლოდ ტიბეტელთა ლიდერი.
ჩინელებმა ტიბეტის მოსახლეობა გაანახევრეს, დევნილი დალაი-ლამა კი მილიონობით ადამიანის მოძღვარი გახდა მთელს მსოფლიოში.
ოცდაათი წლის წინ, ლამაისტური, ტიბეტური ბუდიზმის აღმსარებელი, მხოლოდ ტიბეტის მცირერიცხოვანი მოსახლეობა იყო.
ახლა კი ტიბეტური ბუდიზმის მიმდევრები ყველგან არიან, მთელს დედამიწაზე, განურჩევლად ეთნიკური წარმომავლობისა.
მეთოთხმეტე დალაი-ლამას მრევლი, უმოკლეს დროში, წარმოუდგენელი სისწრაფით გაიზარდა ყველა კონტინენტზე.
ამ საიდუმლოს გასაღები თავად თენგიზის ფენომენშია.
იმ პასუხშია, ლონდონის შეხვედრაზე, ურთულეს კითხვას უმარტივესად რომ გასცა.
მის დამოკიდებულებაშია თავად რელიგიის, ადამიანების, მტრების, სიყვარულის, სიცოცხლის, სიკეთის მიმართ.
საპირისპიროდ დასავლეთის მოლოდინისა, დალაი-ლამასათვის ჩინური ძალადობა, არ გამხდარა ანტისოციალისტური დაპირისპირების საფუძველი.
რადგან მისი აზრით, ჩინეთი არის დამპყრობელი არა მხოლოდ იმის გამო, რომ იგი სოციალისტურია.
პირიქით, კაპიტალისტურ სახელმწიფოსაც შესაძლოა ჰქონდეს იმპერიალისტური მისწრაფებები და კაცობრიობის ისტორიაც, ამის დადასტურებაა.
ამიტომ დალაი-ლამა, მსოფლიო პოლიტიკოსებისაგან განსხვავებით, არ ჰყოფს სამყაროს პოლიტიკური სისტემების მიხედვით.
მისი აზრით, უმთავრესი პრობლემა ჩვენს სისხლიანსა და გაბოროტებულ სამყაროში, ადამიანია.
და ამ სამყაროს გალამაზება და გაკეთილშობილება, ისევ ადამიანზეა დამოკიდებული და არა რომელიმე პოლიტიკურ მოძღვრებასა თუ სისტემაზე.
და მისი ღრმა რწმენით, ნებისმიერი პოლიტიკური პარტია თუ მოძღვრება, სწორედ ის ჩარჩო და შეზღუდვაა, რაც ადამიანს აფერხებს.
აფერხებს პიროვნული თუ ნაციონალური თავისუფლების გზაზე.
თავისულება კი დოგმის უარყოფიდანაც იწყება, იმ დოგმისა, რომელიც არ არსებობს დალაი-ლამასთვის.
ამიტომაც მას უსმენენ ისინიც, ვისაც ტიბეტთან არასოდეს ჰქონია რაიმე შეხება და მას უჯერებენ ადვილად და უბრალოდ.
რადგან იგი დარწმუნებულია, რომ ადამიანს სასიკეთოდ, ნებისმიერი რელიგია ცვლის.
ადამიანს არ ცვლის მხოლოდდამხოლოდ მისი მშობლიური ბუდიზმი.
მიუხედავად იმისა, რომ კომუნისტურმა ჩინეთმა ცეცხლითა და მახვილით დაიპყრო მისი მშობლიური ტიბეტი,
თენგიზს მაინც სჯერა, რომ ჩინელებისაგან ტიბეტის გათავისუფლება მხოლოდდამხოლოდ მშვიდობიანი გზით უნდა მოხდეს.
რადგან მისი ღრმა რწმენით, ნებისმიერი ძალადობა, ადრე თუ გვიან, სწორედ მოძალადეს აზარალებს.
ადამიანი კი, ყველაფრის მიუხედავად, მაინც გონიერი არსებაა, ადამიანს მაინც კეთილი გული აქვს და მაინც იმაზე უკეთესი გახდება, ვიდრე არის.
ამ იმედით ლოცულობს დალაი-ლამა, წერს წიგნებს და კითხულობს ლექციებს მსოფლიოს სხვადასხვა კუთხეში.
ადამიანებს მისი დანახვისას ეღიმებათ და იმ დღეს მაინც, ოდნავ უკეთესები ხდებიან.
თენზინ გიათსოს საიდუმლო, იქნებ სწორედ იმ ღიმილშია, ყველას რომ აჯადოებს.
ღიმილი კეთილად განაწყობს არა მარტო დალაი-ლამას, საერთოდ ტიბეტელების მიმართ.
სწორედ მისი დამსახურებაა, რომ უამრავ ქვეყანაში არსებობენ ორგანიზაციები თუ მოძრაობები ტიბეტური თავისუფლების მხარდასაჭერად.
მისი დამსახურებაა იმის გაცნობიერებაც, რომ სხვისი გასაჭირი და პრობლემა სინამდვილეში არ არსებობს,
რადგან ნებისმიერ სხვა ხალხისა და ქვეყნის პრობლემა შენც გეხება და რამდენადაც გაწუხებს სხვისი ტკივილი, იმდენად უძლებ საკუთარ გასაჭირს.
და თავად თენზინ გიათსო გულწრფელია თუნდაც მისთვის უცხო და შორეული ადამიანებისადმი დამოკიდებულებაში.
მას ყველგან ენდობიან, ყველგან ხვდებიან როგორც ახლობელ, კარგად ნაცნობსა და ძვირფას ადამიანს.
ადამიანებს ყველგან ეჩვენებათ, რომ ის გამორჩეულად ჭკვიანი და განათლებულია, გამორჩეულად კეთილი და ნიჭიერია.
ის არის სწორედ ისეთი ლიდერი თავისი ხალხისა, როგორსაც ინატრებდა ნებისიერი ქვეყანა და ასეთი ადამიანები არც ცდებიან.
თუმცა ერთის შეხედვით, ჩვენთვის სრულიად ამოუხსნელი პრინციპია დალაი-ლამას ტიბეტური არჩევისა.
ეს უპასუხო კითხვებს ბადებს, მაგრამ შესაძლოა ასეთ პრინციპში, იმალება კიდეც ტიბეტის უმთავრესი საიდუმლო.
რეინკარნაციის მხოლოდ ლამებისათვის ცნობილი გზა, ბუდისტებს იმის საშუალებას აძლევს, რომ
ტიბეტში, გარდაცვლილი დალაი-ლამას შემდეგ ზუსტად იმ ბავშვს მიაგნონ, ვის სხეულშიც წინა ლიდერის სული გადაინაცვლებს.
როგორც არ უნდა აუხსნან ყველაზე ბრძენმა ბუდისტებმა, თუ როგორ ხდება სწორედ იმ ახალდაბადებულის აღმოჩენა, მაინც საეჭვო იქნება ასეთი ჭეშმარიტება.
მაგრამ გენიალური იმავდროულად უმარტივესიცაა და იქნებ ყველა საიდუმლოს ამოხსნასაც, ყველაზე მეტად ნამდვილი რწმენა სჭირდება.
ბავშვს, რომელსაც ტიბეტელები მიაგნებენ ხოლმე იმ ნიშნების კარნახით, მიაბარებენ სწავლულებს.
ბავშვი იზრდება და ხდება დალაი-ლამა.
იქნებ ეს, არამხოლოდ ტიბეტის, სამყაროს უმთავრესი საიდუმლოს ამოხსნაცაა.
იქნებ ნებისმიერ ახალშობილში ერთნაირად არსებობს ყველა საწყისი.
მათი ჩამოყალიბება პიროვნულ თვისებებად, იმის მიხედვით ხდება, თუ როგორ აღგვზრდიან.
იქნებ ნებისმიერი ბავშვი შეიძლება იყოს დალაი-ლამა.
იქნებ მხოლოდ ბავშვმა შეიძლება დაწეროს წიგნი სათაურით „ჩემი ხალხი და ჩემი ქვეყანა“.
იქნებ დაიჯეროს, რომ ნებისმიერი ზღაპარი კეთილად უნდა დასრულდეს, რადგან ტიბეტიც ზღაპარია.
ადრე თუ გვიან, ყველა ბოროტ გველეშაპს აუცილებლად დაამარცხებს სიკეთე.
თუმცა, როგორც წესი, წყაროს თავზე მოკალათებულ არცერთ გველეშაპს (კაცობრიობის ისტორიაში), ჯერ წყალი არ დაუთმია ნებით. არც
მაგრამ დალაი-ლამას სჯერა, რომ ჩინელებიც ადამიანები არიან, ადამიანი კი სიკეთე უფროა, ვიდრე ბოროტება.
თუმცა ჩინელებს ისიც სჯერათ, რომ კი არ დაიპყრეს ტიბეტელები, არამედ გააბედნიერეს
მართალია უამრავი ადამიანი დახოცეს, მაგრამ სამაგიეროდ, ჩინეთის ოკუპაციამდე ტიბეტელებს (მაგალითად) ტრაქტორიც კი არ ჰქონდათ ნანახი.
ტიბეტელებმა კი, მადლობის ნაცვლად, ბრძოლა გამოუცხადეს ჩინელებს.
მათ დღემდე უკვირთ, რატომ ანიჭებენ ტიბეტელები უპირატესობას ჩამორჩენილ თეოკრატიას (აყვავებულ სოციალიზმთან შედარებით).
შეიძლება ისიც კი იციან, რომ თუკი თეთრკანიანებისათვის ზებრები თეთრი ფერის ცხოველები არიან (რომელთაც შავი ფერის ზოლები აქვთ).
შავკანიანებისათვის პირიქით — ზებრა შავი ცხოველია, ოღონდ თეთრი ზოლებით.
„შენ ისეთი სახე გაქვს, კარგი ბინა გექნება“.
ეს იყო გრანდიოზული, შეუდარებელი და ბრწყინვალების გამო (თუნდაც), ძნელად აღსაწერიც.
არც აღვწერ (ან როგორ უნდა აღვწერო). წამოვედი აღფრთოვანებული და ცოტა ნაწყენიც.
პოტალა მონასტერი იყო და ახლა მუზეუმია. მონასტერი მაინც ცოცხალია, მუზეუმი კი — მაინც მკვდარი.
თანაც ყოველ ნაბიჯზე ვიღაც გითვალთვალებს.
თუ ახალგაზრდაა, ჩვენი ბავშვობისდროინდელ კომკავშირელს ჰგავს, თუ ასაკოვანი — კაგებეშნიკს.
აცვიათ ერთნაირად გრძელი, ღია ფერის თხელი ლაბადები და კეფაზე დამაგრებული აქვთ დამატებითი, წყვილი თვალები.
ჩვენს კინოკამერას (1951 წლის გამოშვების) ისეთი ხმა ჰქონდა ჩართულ, მუშა მდგრომარეობაში, რომ გადაღებისას ოთხივენი მონდომებით ვახველებდით.
ვახველებდით, რომ აპარატის გრუხუნი ჩაგვეხშო.
ვიღებდით წვალებით და ჩუმად და მახსოვს რომ პოტალას დათვალიერებამ, მართლა ძალიან დაგვღალა.
მახსოვს ძალიან მოწმენდილი ცაც უკანა გზაზე კატმანდუსკენ, როცა თვითმფრინავით ვბრუნდებოდით ნეპალში.
ვიცოდით, რომ ნებისმიერი თვითმფრინავისათვის, რომელიც ჰიმალაის მთებს გადაუფრენს, საჰაერო მარშრუტი სწორადაა დაგეგმილი.
ისეა დაგეგმილი, რომ მგზავრებმა ზემოდან გადმოხედონ დედამიწის უმაღლეს მწვერვალს.
ევერესტზე კი, იმ პერიოდში ორი ქართული ჯგუფი ცდილობდა ასვლას.
სრულიად სერიოზულად წარმოვიდგინე, რომ შესაძლო იყო მომხდარიყო საოცარი დამთხვევა.
ჩვენი მთასვლელები სწორედ მაშინ აღმოჩენილიყვნენ მწვერვალზე, როცა ჩვენი თვითმფრინავი ევერესტს გადაუფრენდა.
რასაკვირველია, ძნელი იქნებოდა სახეების გარჩევა, მაგრამ საქართველოს დროშას, თეთრ თოვლიან ფონზე, ხომ აუცილებლად დავინახავდი.
ჩვენებისთვის არაფერი მითქვამს, მაგრამ მომეჩვენა, რომ იგივეს ფიქრობდნენ.
წარმოვიდგინე ის ბედნიერი წამი ჰაერში, ჩვენი გაგიჟებული ყიჟინა და გაოცებული მგზავრები თუ სტიუარდესები...
აეროპორტში წაგვიყვანეს გამთენიისას. ლჰასა რომ დავტოვეთ, ჯერ ისევ ბნელოდა.
ავტობუსში ვიჯექი ბოლო სკამზე, ზურგით დანარჩენებისკენ და ვუყურებდი მზის ამოსვლას.
მზე იყო წითელი და მე არ ვიცოდი, ვნახავდი თუ არა ოდესმე ტიბეტს, თუნდაც კიდევ ერთხელ.
ვნახავდი ქვეყანას, რომელიც თავისუფლებისათვის ბრძოლის სიმბოლოდ იქცა უამრავი ადამიანისათვის.
იმაზეც ვფიქრობდი, რომ მიუხედავად ყველაფრისა, ტიბეტი არ არის შორს.
ისევე როგორც თავისუფლება, რომელიც თვითონ არასოდეს მოდის, მაგრამ ყოველთვის გელოდება.
პირველივე დღეს კი, კატმანდუში დაბრუნებისთანავე, ისიც აღმოვაჩინე რომ ტიბეტი უკვე მართლა ძალიან ახლობელი იყო ჩემთვის.
მიუხედავად საშინელი დაღლილობისა, იმ საღამოს მაინც შევუერთდი დევნილი ტიბეტელების მიტინგს ტიბეტის გათავისუფლების მოთხოვნით.
სწორედ იმ დღეს ყველაზე მცირეწლოვანი პატიმარი დედამიწაზე, რვა წლის გახდა ბეჯინის (და არა პეკინის) ციხეში.
ჩინელების ძალადობისადმი საპროტესტო აქციას მეც შევუერთდი.
მიტინგზე პატიმრის ხმაც მოგვასმენინეს და ყველა დამპყრობელი და მტერი გამახსენდა, რაც კი საქართველოს ჰყოლია.
სიტყვა ვთქვი მოკლე და მარტივი, მაგრამ აცრემლებულმა ტიბეტელებმა, მადლიერების ნიშნად მაჩუქეს ტიბეტის დიდი, აკრძალული დროშა.
მიუხედავად იმისა, რომ ვერ გავაგებინე რა ქვეყნიდან ვიყავი და რატომ მაწუხებდა მათი თავისუფლება.
რუკაზე გაჩვენებთ სამშობლოს-მეთქი, — ვუთხარი და ვაჩვენე კიდეც, როგორც ლჰასას აეროპორტში ჩინელ მესაზღვრეებს.
მაინც ვერ გაიგეს რანი ვიყავით და საიდან მოვდიოდით.
პასპორტებიც ატრიალეს ჩვენი და ჩვენს ღიმილზე, არანაირი რეაქცია არ ჰქონიათ.
ეჭვიც გამიჩნდა, რომ მაინც არ დაიჯერეს ასეთი ქვეყანა რომ არსებობდა ბუნებაში.
ჩვენი პასპორტებიც სათამაშო უფრო ეგონათ, ვიდრე ნამდვილი.
ამ უკანასკნელში განსაკუთრებით დაეჭვდნენ, იმდენად, რომ ბეჭდებიც არ ჩაგვირტყეს, ისე აღმოვჩნდით თვითმფრინავში.
დავჯექი ფანჯარასთან, მოვემზადე მწვერვალებისთვის, მაგრამ აფრენისთანავე ამინდი შეიცვალა.
ცა მოიღრუბლა და იმის იმედი, რომ ჩვენს ალპინისტებს ევერესტზე დავინახავდი, თითქმის გადამეწურა.
მაგრამ მთებში სასწაულები ისეთივე სიხშირით ხდება, როგორი სისწრაფითაც ამინდი იცვლება.
გამოაცხადეს, რომ ჩვენი თვითმფრინავი ჰიმალაების მასივს უახლოვდებოდა.
დავინახე, როგორ ამოიზარდნენ ღრუბლებიდან რვაათასიანი მწვერვალები.
დავინახე ევერესტი ჩვენს ქვემოთ და გავიგონე საკუთარი, აჩქარებული გულის ხმა.
რამდენიმე წამში შესაძლოა დედამიწის უმაღლეს მწვერვალზე ქართველი მთამსვლელები და აფრიალებული ქართული დროშა აღმომეჩინა.
უკანასკნელ წამამდე მჯეროდა, რომ ასეც მოხდებოდა.
წარმოვიდგინე კიდეც საკუთარი აკანკალებული სხეული სიხარულისგან და საკუთარი, განწირული ხმა, მაგრამ ევერესტზე არავინ იდგა.
მწვერვალი იყო თეთრი, აბსოლუტურად თეთრი, შავი და წითელი წერტილების გარეშე...
“ერთ მდინარეში ორჯერ მხოლოდ ედგარ პო შევიდა”
კატმანდუში სიახლე ის იყო რომ კედლებზე და მაღაზიების ვიტრინებზე გაკრული ნეპალის მეფის ფოტოები ყველგან ჩამოხეული დაგხვდა.
ნეპალში უკვე მერამდენე წელია მემარცხენეებიი ძალიან აქტიურობენ და მგონი მართლებიც არიან.
ნეპალის მეფე, მდაბიურად, მარტივად და გასაგებად რომ ვთქვა, ყველა ალპინისტური ექსპედიციის წილშია (კიდევუფრო გასაგებად რომ ვთქვა _ ზის).
მას, ზედაპირული დაანგარიშებითაც კი, უზარმაზარი შემოსავალი აქვს.
თოთხმეტი რვაათასიანი მწვერვალიდან რვა (მათ შორის ევერესტი) ნეპალის ტერიტორიაზეც არის.
წელიწადში ორი სეზონის მანძილზე (გაზაფხულზე და შემოდგომით) მსოფლიოს უამრავი ქვეყნის ალპინისტური ექსპედიციები ადიან ამა თუ იმ მარშრუტით.
ძალზე ხშირად (იმდენია მსურველი) საბაზო ბანაკში რამდენიმე ექსპედიცია იყრის ხოლმე თავს.
აღარაფერს ვამბობ ევერესტზე, გრძელი რიგები რომ დგას ზოგჯერ და ალპინისტები წლობით ელოდებიან ნებართვას.
ეს ნებართვა, საოცრად ძვირი ღირს.
სხვადასხვა მწვერვალს სხვადასხვა ფასი აქვს, მაგრამ შვიდი ათას ამერიკულ დოლარზე იაფად ვერც ერთ მათგანზე ვერ მოხვდები
(ყველაზე ძვირი, რა თქმა უნდა ევერესტის ნებართვა ღირს).
ამას გარდა, ნებისმიერ მდინარეზე დაშვება თუ ხეობაში მოგზაურობა (რასაც უამრავი ტურისტი ეშურება მთელი მსოფლიოდან), აგრეთვე შემოსავლის წყაროა.
ყოველი სოფლის კარიბჭესთან ქვაზე ჩამომჯდარი პოლიციელი საგულდაგულოდ გიმოწმებს შენი ფოტოთი დამშვენებულ ნებართვის ქაღალდს.
ქაღალდს კატმანდუში გაძლევენ და მასში აგრეთვე, ფულს იხდი.
ამიტომაც არ არის გასაკვირი, რომ ნეპალის მეფე (ბუტანისა არ იყოს) ერთ-ერთი უმდიდრესი კაცია მსოფლიოში.
არმად ნაშოვნ ფულს არასაკმარისად ახმარს საკუთარი ქვეყნის განვითარებას.
სხვა აბა, რითი უნდა აიხსნას ამდენი უსახლკაროს, დავრდომილისა და მშიერ-მწყურვალის არსებობა კატმანდუს ქუჩებში.
მათ დიდ ნაწილს პირდაპირ მიწაზე სძინავს.
მოსაქმებითაც იქვე, შენს თვალწინ მოისაქმებს ხოლმე და მერე იმ დაუბანელი ხელებით სიამოვნებით მიირთმევს (ძირითადად) ბრინჯს.
სახალხოდ მოშარდვის გარდა ნეპალელებს განსაკუთრებულ სიამოვნებას ანიჭებს სრულიად უადგილო და ყოველწუთიერი ფურთხება.
ჩემი, უკვე არამწირი, გამოცდილებით შემიძლია დავასკვნა, რომ არ არსებობს მსოფლიოში ერი, რომელსაც შეიძლება ნეპალელებზე მეტად უყვარდეს ფურთხება.
(ახლაც, როცა ამ სტრიქონს ვწერ ჩვენი სასტუმროს ეზოში, ყურადღებით ვაკონტროლებ მიმდებარე ტერიტორიას, რომ, უნებლიეთ, თავზე არავინ დამაფურთხოს.
მათ საქებრად უნდა ითქვას, რომ თანამემამულეთა ნანერწყვალს თვითონ საკმაოდ ოსტატურად იცილებენ ხოლმე...).
კატმანდუ მართლაც კონტრასტების ქალაქია და ფუტკარივით დაუზარელსა და მშრომელ ნეპალელთა გვერდით უამრავი უსაქმური დააბოტებს და დახოხავს.
ამ ბოლო სიტყვის პირდაპირი მნიშვნელობით.
ისე, რომ ფეხზე წამოდგომაც ეზარებათ და მდიდრული სასტუმროებისა და ნაგებობების ფონზე მათი დანახვა საკმაოდ არასასიამოვნოა.
ყველაზე ენერგიულები მაინც ნარკოტიკების გამყიდველები არიან (ძირითადად ჰაშიშის).
დილიდან დაღამებამდე დღეში ასჯერ შეუძლიათ მოსაწევის შემოთავაზება.
ბოლოს იმას გთხოვენ რომ თუ არ მოწევ, ერთი ნაფაზი მაინც დაარტყა.
არ ვარ მე ის კაცი, _ ცდილობ დაარწმუნო და რაც მეტად ცდილობ, უფრო მეტად ეღიმებათ.
საერთოდ, ღიმილი ამ ხალხის თანამდევი თვისებაა და იშვიათი გამონაკლისის გარდა, ყველას ღიმილიანი, გადამდებად კეთილგანწყობილი სახე აქვს.
დაწყებული თუნდაც იმავე მათხოვრით და დამთავრებული პოლიციელით.
ადამიანების გარდა, კატმანდუში უამრავი უსახლკარო ძაღლია.
ღამის ქუჩებში რომ გამოლაგდებიან და იშვიათად, მხოლოდ იმიტომ ყეფენ, რომ ძაღლები ჰქვიათ.
სხვა მხრივ აქაური ადამიანებისა არ იყოს, არაძაღლურად მშვიდები და ასევე კეთილგანწყობილები არიან.
მაგრამ ცხოველებს შორის ყველაზე დიდ პატივში რა თქმა უნდა ძროხაა, რადგან ძროხა ჰინდუსებისათვის წმინდა არსებაა და, შესაბამისად, ხელშეუხებელია.
ერთხელ შორტების საყიდლად მივდიოდი (სიცხეს ვეღარ გავუძელი, თორემ არ ვიკადრებდი).
რიქშას ანცმა მესაჭემ ისე გიჟივით გააქანა სამთვლიანი ტრანსპორტი, რომ გულმა მაშინვე რეჩხი მიყო.
მხარზე ხელის დატყაპუნებაც დავაპირე _ ცოტა ნელა-მეთქი, რომ გზაზე გაწოლილ ძროხას გამეტებით შევასკდით.
ჩვენ დავზარალდით, იმან კი მშვიდად გააგრძელა ცოხნა, მაგრამ მთელი კატმანდუ მაინც ჩვენ გამოგვეკიდა.
ვიწროებში რომ არ შეგვესწრო, რითი დამთავრდებოდა ყოველივე ეს, კაცმა არ იცის.
მთელი გზა (სირბილის პარალელურად) რიქშას ანც მძღოლს იუდა გამყიდველი ვეძახე.
ის კი მე მაბრალებდა ყველაფერს _ ხომ გითხარით სერ, თოფი უნდა წამოგვეღოო...
სხვათა შორის, რიქშას მართვა და მესაჭეობა არც ისე ადვილია, როგორც ერთი შეხედვით ჩანს.
მას, როგორც ყველაფერს ამქვეყნად, ცოდნა და გამოცდილება სჭირდება.
კიდევ ერთხელ სხვათა შორის, მათი მომსახურება იმ საერთო, აგრესიული სერვისის ნაწილია, პირველ თუ არა, მესამე დღეს მაინც რომ მომაბეზრებელი ხდება.
რიქშების გარდა, მოტორიქშებიც დაქრიან კატმანდუს ქუჩებში და პატარა ავტობუსებიც.
ოღონდ ჩემთვის დღემდე გაუგებარია, როგორ ეტევა ჩვენებური "მარშრუტკისხელა" ტრანსპორტში სამოცი-სამოცდაათი ადამიანი ერთად.
ეტყობა ნეპალელები მართლა პატარები და, რაც მთავარია, ერთი ზომისანი არიან;
ზუსტად და კონკრეტულად მორგებულნი იქაური ცხოვრების წესსა და კლიმატურ გარემოს.
განსხვავებით ახლადჩამოსული უცხოელებისაგან, რომელთაგან ზოგიერთს სერიოზულად უჭირს აკლიმატიზაციის გავლა.
აგრეთვე დიდ და სერიოზულ საშიშროებად უნდა ჩაითვალოს ღიად დარჩენილი ფანჯარა ძილის წინ.
რამდენადაც ნეპალში ადამიანები პატარები არიან, იმდენად ბუმბერაზები გვხვდებიან ადგილობრივი კოღოები.
რასაც ისინი სჩადიან (თუ ფანჯარა ღია დაგრჩა) კბენაც აღარ ჰქვია.
გადაუჭარბებლად შეიძლება ითქვას, რომ სისხლი (არა მარტო ქართული) ვედროებით მიაქვთ.
ვედროს ქართულად (სხვათა შორის) სათლი ჰქვია.
ერთ დილას, ღიად დარჩენილ ფანჯარას რომ ავხედე და მერე ჩემს დაგლეჯილ და გაუბედურებულ სხეულს დავაკვირდი.
ჰიჩკოკის ყველაზე საშინელი ფანტაზიის ნაყოფიც კი საბავშვო გასართობ ფილმად მომეჩვენა.
რაც შეეხება მუსიკას, ყოველგვარი ჩანაწერის შეძენა შეიძლება კატმანდუში, კარუზოდან ბონ ჯოვამდე.
მოსმენითაც ყველაფერს წააწყდები, რაც კი გაინტერესებს, იმ მრავალრიცხოვან საღამოს (და არა ღამის) კლუბებში, ყოველ ფეხის ნაბიჯზე რომ გხვდება.
ღამის კლუბი ან ბარი აქ არ არსებობს _ მეფის ბრძანებით თერთმეტზე ანუ ოცდასამ საათსა და ნოლ-ნოლ წუთზე ყველაფერი იკეტება და ქალაქში სინათლე ქრება.
როგორც მივხვდი, ევროპულად, დილამდე რომ იმუშაონ ბარებმა, დასაძინებლად არცერთი ევროპელი არ წავა.
შესაბამისად, იმ "ტრეკინგ" მარშრუტსაც აღარავინ გაივლის, ამდენი შემოსავალი რომ მოაქვს მეფისა და სახელმწიფო ხაზინისათვის.
ყველაზე ლამაზები კატმანდუში, როგორც ყველგან, რა თქმა უნდა, ბავშვები არიან, რომელთაც დაუსრულებლად ვუღებდით ფოტოებს.
კატმანდუს ცა, ზემოთ რომ აიხედავ, ფერად-ფერადი ფრანებითაა აჭრელებული და ამ უჩვეულო სცენას უამრავი მაყურებელი ჰყავს.
აქაურები, საერთოდ, ზედმეტად ცნობისმოყვარენი არიან და აეროპორტის სახურავზე, მაგალითად, ნემსის ჩასაგდებ ადგილსაც ვერ იპოვნი.
სხედან ზედ კატმანდუელები, არც არავის ხვდებიან და არც არავის აცილებენ.
სხედან და უყურებენ ბავშვურად გაფართოებული თვალებით აფრენილ თვითმფრინავებს.
ან დაჯდება რომელიმე რეისი, ტაშს დასცხებენ და ისე ამოისუნთქავენ, თითქოს თვითმფრინავში მხოლოდ მათი ბიძაშვილები ისხდნენ.
არადა, როგორც ვთქვი, ზარმაცებიცა ჰყავთ;
ალბათ, სპეციალურად მათთვის აშენებული სალოცავებიც ვნახე.
მრგვალ, ბრუნვად დაფაზე ლოცვები არის ჩამოწერილი.
ზარმაცისთვის ხელის წაკვრა და დატრიალება სრულიად საკმარისია, რომ ლოცვაში ჩაეთვალოს.
მეორე, თვალშისაცემი კონტრასტი, შრომისადმი დამოკიდებულების გარდა, უზარმაზარი განსხვავებაა მდიდრებსა და ღარიბებს შორის.
მდიდრები, რა თქმა უნდა, უმცირესობაა, მაგრამ ზღაპრული, ფეშენებელური სასახლეებითა და მოსამსახურეებით, მოახლეებითა და გრძელი ლიმუზინებით.
ისინი, რა თქმა უნდა, ცოტანი არიან და ბევრნი არიან ისინი, ვისაც არ ეზარება კელებზე გაკრული ნეპალის მეფის სურათების ჩამოხევა.
იმ დღეს კატმანდუში მათი მორიგი მიტინგიც იყო დანიშნული.
მაგრამ მე მაინც ტიბეტელების დასახმარებლად წავედი სწორედ იმ დღეს, როცა ტიბეტიდან დავბრუნდით.
ტიბეტელების მიტინგში ჩემი მონაწილეობა, ვერაფერი შველა იქნებოდა მათთვის.
ის ნაჩუქარი ტიბეტის დროშა მაინც ამაყად მოვიტანე შინ.
მერე იმ სასტუმროში წავედი, სადაც მთებიდან დაბრუნებული მარიშა მეგულებოდა.
სასტუმროს ადმინისტრატორმა გამიღიმა — ის, ლამაზი, მაღალი რუსი გოგო მთებიდან კი დაბრუნდაო.
მაგრამ გუშინწინ მოსკოვში გაფრინდა, მგონი ავად იყოო.
წამოვედი ფეხით, ნაცნობ რიქშებს ხელის აწევით ვეუბნებოდი მადლობას.
მინდოდა მევლო მარტო ან მარიშასთან ერთად კატმანდუს ვიწრო, აჭრელებულ ქუჩებში.
მარიშა კი უკვე მოსკოვში იყო და მართლა მენატრებოდა.
ამიტომაც ჩვენს სასტუმროში გვიან დავბრუნდი, სადაც კიდევ ერთხელ გადავითვალეთ ფული.
საბოლოოდ დავწმუნდით რომ დარჩენილი რამდენიმე დღის მანძილზე, ეს თანხა არ გვეყოფოდა.
გადაწყდა, რომ პირველივე რეისს მოსკოვისკენ აუცილებლად გავყვებოდით.
მაგრამ კიდევ ოთხი დღე, თუნდაც უიაფეს კატმანდუში, აღარ გვეყოფოდა დარჩენილი ფული.
კატმანდუში ყველაფრის გაყიდვა ან გაცვლა შეიძლება, რაც გაბადია.
ჩვენი ტანსაცმლიდან, რაც ზედმეტად მივიჩნიეთ, ყველაფერი გავყიდეთ ან გავცვალეთ.
მიუხედავად იმისა, რომ პირადად მე, ზედმეტი ჩასაცმელი არასოდეს მქონია, სიხარულით გავყევი დანარჩენებს კატმანდუს მოედანზე.
იქ აღებ-მიცემობა, გაცვლა-გამოცვლა და ყიდვა-გაყიდვა ხდება ყველანაირი ნივთისა, რის მიტანასაც იმ მოედნამდე მოახერხებ.
კარგი მოვაჭრეები, ჩვენგან რომ არ გამოვიდოდა, იმთავითვე ცხადი იყო.
თბილი ტანსაცმლის საკვებზე გადაცვლა მაინც მოვახერხეთ (თბილისში უკვე ნამდვილი გაზაფხული დგებოდა).
ერთადერთი, რასაც ვერაფერი მოვუხერხე, ჩემი ბათინკები თუ შუზები იყო.
ნეპალის მოსახლეობა, როგორც ცნობილია, საკმაოდ მცირე სიმაღლისა და მოცულობისაა.
შესაბამისად, მათი ფეხის ზომაც, ოცდაჩვიდმეტს, ხშირ შემთხვევაში კი ოცდათექვსმეტს არ აღემატება.
ამიტომაც ვერავინ დავარწმუნე, რომ ჩემი, ორმოცდაორი ზომის შუზები თუ ბათინკები ზამთარში მათთვის პირდაპირ მისწრება იქნებოდა თბილი წინდების ჩასაფენად.
ჩვენ (სამნი), ვაჭრობაში აშკარად მოვიკოჭლებდით, გიო მგელაძემ კი ამ საქმეში გასაოცარი, შეიძლება ითქვას პირველი გილდიის უნარი გამოამჟღავნა.
სრულიად მოულოდნელად ამეტყველდა ყველა იმ ენასა თუ დიალექტზე, რომელთა მოსმენაც კატმანდუში შეიძლება.
კინორეჟისორობასაც, ალბათ გადაიფიქრებდა, მოსკოვიდან თვითმფრინავი რომ არ ჩამოფრენილიყო.
„აეროფლოტის“ კატმანდუს ოფისში რამდენჯერმე გვითხრეს (ალბათ ქრთამის გამოძალვის მიზნით), ამ შაბათს თვითმფრინავი მოსკოვიდან ალბათ არ ჩამოფრინდებაო, მაგრამ მაინც ჩამოფრინდა.
ბარგი შეკრული გვქონდა და უკანასკნელი რუპიები ტაქსის მძღოლს მივართვით.
ჩავსხედით თვითმფრინავში და ცხრასაათიანი ფრენის შემდეგ, შუაღამისას, მოსკოვის აეროპორტში დავეშვით.
გათენდა თუ არა, მარიშასთან დავრეკე და მისი ხმის მოლოდინში, საშინლად ამიჩქარდა გული.
მიპასუხა და გულწრფელად ვუთხარი, რომ კატმანდუ ჩემთვის ცარიელი იყო მარიშას გარეშე და ძალიან მინდოდა მისი ნახვა.
მარიშას არ უთქვამს, რომ სიამოვნებით შემხვდებოდა, მაგრამ ჩემთვის მთავარი იყო, რომ შემხვედროდა.
დამთანხმდა, ოღონდ საღამოსთვის და არა მაშინვე, როგორც მე მინდოდა.
ვღელავდი ისე, თითქოსპირველად მივდიოდი პაემანზე და გიოს ვთხოვე, რომ წამომყოლოდა.
რასაკვირველია წამომყვა (რასაკვირველია სიხარულით) და საღამოს, ახალ არბატზე, წიგნების სახლის წინ, ორი საათი ვიდექით...
და მარიშა არ მოვიდა. ბოლო წუთამდე მჯეროდა, რომ ვერ მოვიდოდა.
მეორე დღეს, ისევ დავურეკე და ისევ დამპირდა, რომ შემხვდებოდა, მაგრამ ისევ არ მოვიდა.
დავურეკე მესამე დღესაც და მივხვდი — თუ მოვიდოდა, სამუდამოდ დავრჩებოდი აქ.
ისე, როგორც ჩემზე უკეთესი ქართველები სამი საუკუნის წინ ვახტანგ მეფის ამალიდან.
მესამე დღესაც ვიდექი ახალ არბატზე, წიგნების სახლის შესასვლელთან და ველოდებოდი მარიშას.
ჩემი ბავშვობის ჭორფლიანი სიყვარული, ამდენი წლის შემდეგ შემთხვევით რომ გავიცანი ტიბეტისკენ მიმავალ გზაზე, მაინც არ მოვიდა.
არ ვიცი რატომ. ვიცი, რომ მიყვარდა, ვიცი, რომ ეცმეოდა შავი, მაღალყელიანი ბათინკები, რომ მოსულიყო, მაგრამ არ მოვიდა.
ვიდექი დიდხანს. ვგრძნობდი, როგორ მისველდებოდა თვალები და როგორ მძულდა ეს ხალხი.
იმიტომაც გვიგებდნენ ყველა ომს, რომ ყველზე კარგი და ბევრი წიგნები ჰქონდათ ყოველთვის.
ვიდექი დიდხანს. მერე შევედი შიგნით, მაღაზიაში და ვიყიდე წიგნები.
ვიყიდე ბევრი წიგნი, მაგრამ მაინც არასაკმარისი იმისათვის, რომ ომი მომეგო, თუნდაც ერთი ომი.
მერე ისევ ვიდექი მაღაზიის შესასვლელთან, ისევ ველოდებოდი მარიშას და ისევ არ მოვიდა.
მაინც არ მოვიდა.
იმ ღამეს დამესიზმრა ტიბეტი და დილით გამაღვიძა გიომ:
— მთელი ღამე ტიროდი, — მითხრა მართლა შეწუხებული სახით.
— ძილში? — გავიკვირვე მე.
— ჰო, ძილში, — თქვა უფრო შეწუხებულმა, მერე ფანჯარაში გადაიხედა, გაბრაზებული სახე მიიღო და შემობრუნდა:
— არ მოვიდა და ნუ მოვიდა, ერთი მაგის დედაც მოვტყან! — თქვა ძალიან გაბრაზებულმა და ზურგჩანთის შეკვრა დაიწყო.
— ვისი? — ვიკითხე ისე, თითქოს მართლა ვერ ვხვდებოდი, ვის გულისხმობდა.
— ვისი და იმ მარიშა ნაბოზარის და ახლა არ მითხრა, მართლა შემიყვარდაო.
ზურგჩანთა წამოიკიდა, წამოდგა და ვაგვიანებთო, — მითხრა.
— მართლა შემიყვარდა, — ვთქვი და მეც წამოვდექი. პირი სასწრაფოდ დავიბანე და ყველაფერი ზურგჩანთაში ჩავყარე.
შეგიყვარდა არა ტოლმა, — მაინც თქვა გიომ, სანამ ოთახიდან გავიდოდით და დედაჩემმა მართლა ტოლმა დამახვედრა.
თბილისში უკვე ნამდვილი გაზაფხული იყო და ძალიან მესიამოვნა თბილისური გაზაფხულის მონატრებული სუნი.
თუმცა ყველაზე მეტად მაინც ხევსურეთი მენატრებოდა.
მესამე დღეს ხევსურეთში წავედი...
ასმეშვიდე აუდიტორიაში ქრისტეს ტირილი იდგა.
პოლიტეკონომიას თვითონ პატივცემული პროფესორი კასიანე გოგიჩაიშვილი იბარებდა.
ეს ამბავი მოულოდნელი იყო ჩვენთვის და არც ერთ ჩვენთაგანს ამის დარდი არ ჰქონია,
მაგრამ როდესაც აუდიტორიიდან ლოყებდაკოხილი ლუბა ნოდია გამოვიდა და გვითხრა, ყველაფერი ეყურებაო, გავშრით.
ვინ იფიქრებდა, რომ ამ სათნოებით სავსე ყრუ კაცს, რომლისთვისაც გამოცდაზე მერკანტილიზმის ნაცვლად იონჯის ფესვთა სისტემა რომ მოგეყოლა,
მაინც ხუთიანს წერდა, სწორედ წელს, საგაზაფხულო სესიებზე დაუბრუნდებოდა სმენა.
ამ ამბის შემდეგ პირადად ჩემთვის გამოცდა დამთავრებული იყო, მაგრამ ცნობისმოყვარეობამ წამძლია და ლუბას მივვარდი,
რომელიც გადამწიფებული ნესვივით გაყვითლებულიყო და მატრიკულში ჩაწერილ ორიანს დაშტერებოდა.
_ რაო, გოგო? _ ვკითხე ლუბას და სახელო მოვქაჩე. _ რა ვუყო ახლა ამას?
_ თქვა ლუბამ და უაზრო თვალები მომაშტერა. _ კი მაგრამ, არ იცოდა მაგ ოჯახდანგრეულმა,
მატრიკულში ორი რომ არ იწერება? _ ჰკითხა გურამმა. _ ვუთხარი და ასე მიპასუხა, აბა, რა ვიცი, გოგონი,
ჩემს სიცოცხლეში პირველად ვწერ ორიანსო, რა ვქნა ახლა მე? _ ისევ იკითხა ლუბამ და თვალები ცრემლით აევსო.
_ მაინც რა შეგხვდა? _ ჰკითხა გურამმა. _ პირველი, საქონლის წრებრუნვა.
მეორე, ფულის ინფლაცია, მესამე აღარ მახსოვს... _ ვერაფერი ვერ უპასუხე? _ დავიწყე!
_ რა? _ როგორც შარშან, ამ ზაფხულს სოფელში ვიყავი, ბებიას ვეხმარებოდი ბოსტნის დამუშავებაში-მეთქი,
ბებიაჩემი ძალიან კეთილი ქალია-მეთქი... ჰოდა, ბებიაშენი დაგიწერს ნიშანსო, ასე მითხრა.
_ დაამთავრა ლუბამ და მატრიკულზე დაემხო. აუდიტორიის კარი გაიღო და ჩვენი ჯგუფის მამასახლისმა სია წაიკითხა:
_ ბარამიძე, ჭიჭინაძე, შემოდით! _ ბ-ს მერე ჭ-ა, დეგენერატო? _ ჰკითხა გურამმა.
_ ერთი ქვევიდან, ერთი ზევიდანო! _ განმარტა ეფრემმა და გადმოცვენილი თვალებით აუდიტორიისაკენ მიგვითითა,
ვითომდა, რა ჩემი ბრალია, პროფესორმა ასე თქვაო. მე არ ვიცი, რა ჰქვია ისეთ ავადმყოფობას,
როდესაც გული ყელში ამოვარდება, ენა მუცელში ჩაგივარდება, შუბლზე ცივი ოფლი დაგასხამს,
მუხლები მოგეკვეთება, ხელები აგიკანკალდება და თვალები დაგიბნელდება, მაგრამ როდესაც გადავხედე გურამს,
რომელიც ვეებერთელა ცხვირსახოცით შუბლსა და ხელებს იმშრალებდა და გამხმარ ტუჩებს ილოკავდა,
მივხვდი, რომ ეს ავადმყოფობა გადამდები იყო. აუდიტორიაში ფეხაკრეფით შევედით.
პროფესორი მწვანე მაუდგადაფარებულ მაგიდას უჯდა და იღიმებოდა.
მას ოქროსვარაყიანი, სქელშუშიანი სათვალე ეკეთა,
რომლის ორთავე ყურში შეკვეხებული ბოლოები ჩვენს დამღუპველ ორ პატარა მემბრანას უერთდებოდა.
_ დაბრძანდით! _ მიგვიპატიჟა მან. ჩვენ ადგილიდან არ დავძრულვართ. _ თქვენ ყურს ხომ არ გაკლიათ?..
მობრძანდით და დაბრძანდით! _ ისევ მიგვიწვია პროფესორმა, მაგიდას მივუსხედით,
რომელზეც სასიკვდილო განაჩენივით ეყარა ხელისგულის სიფართე თეთრი, ჯერ თითქმის უხმარი საგამოცდო ბილეთები.
_ აიღეთ ბილეთები და მოიფიქრეთ! _ გვთხოვა პროფესორმა.
მე ავიღე ბილეთი და ვიდრე გადმოვაბრუნებდი, უკვე ვიცოდი, რომ ეს იყო ის ბილეთი, რომელზე ფიქრიც სიკვდილამდე არ მომბეზრდებოდა.
გურამმაც აიღო ბილეთი, დახედა და შავნაბადაზე შესაწირავად აყვანილი მოზვერივით მომაპყრო სევდიანი თვალები. _ თქვენი სახელი და გვარი?
_ მკითხა პროფესორმა. _ ბარამიძე თეიმურაზი. _ ვუპასუხე პირველ კითხვაზე.
პროფესორმა პასუხი უბის წიგნაკში ჩაიწერა. _ თქვენი? _ მიუბრუნდა გურამს.
_ ჭიჭინაძე გურამი. _ ასევე ყოჩაღად უპასუხა გურამმა. პროფესორმა ისიც ჩაიწერა.
მე და გურამი, როგორც ეს გამოცდაზეა მიღებული, ერთმანეთისაგან მოშორებით დავჯექით.
მე საოცარი გულგრილობით დავიწყე ბილეთის კითხვა. პირველი კითხვა იყო მიწის რენტა. _ ხომ არ დაიწყებთ?
_ მკითხა უცებ პროფესორმა. _ რატომაც არა! _ ვუპასუხე მე, გურამმა გაკვირვებისაგან პირი დააღო.
_ აბა, დაიწყეთ! _ გაუხარდა პროფესორს. _ მიწის რენტა.
მიწა კაპიტალისტურ ქვეყნებში იყიდება, საერთოდ, იქ ყველაფერი იყიდება, სინდისიც კი, სინდისი, რა თქმა უნდა, იაფად,
რენტა არის მიწის გადასახადი. კაპიტალისტურ ქვეყნებში გადასახადი ძალიან მაღალია, გლეხები გმინავენ სამხედრო გადასახადების გამო,
რადგან კაპიტალისტები იარაღს აჟღარუნებენ. შეიარაღებას დიდი ხარჯი უნდა...
დიდ ხარჯს _ ბევრი ფული, ბევრ ფულს შოვნა უნდა, საიდან? გვეკითხება მოვლენათა ლოგიკა,
რა თქმა უნდა, გადასახადებისაგან. _ რა გქვიათ თქვენ, ახალგაზრდავ? _ შემაწყვეტინა პროფესორმა.
_ თემო, ბატონო! _ ჩემს ლექციებს თუ ესწრებოდით? _ როგორ გეკადრებათ, პატივცემულო? _ მეწყინა მე.
_ რატომღაც არ მახსოვხართ, თქვენ კი, საერთოდ, არ გიცნობთ! _ მიუბრუნდა იგი გურამს.
_ ჩვენ გიცნობთ შესანიშნავად, პატივცემულო ლექტორო, თქვენ კასიანე გოგიჩაიშვილი ბრძანდებით, ყველასათვის საყვარელი პროფესორი...
თქვენ ჩვენი სიამაყე ხართ, თქვენს ლექციას ვინ გააცდენს, თქვენს ლექციებს კი არ ვიწერთ, ვყლაპავთ, _ ჩავარდა ექსტაზში გურამი.
_ აბა, ერთი, მომიყევით, რას ყლაპავთ? _ შეაჩერა პროფესორმა, გურამი ჯერ გაქვავდა,
მერე წყლიდან ამოსული ძაღლივით თავი გაიბერტყა და მე შემომხედა.
მე ენაზე ვიკბინე, რომ არ გამცინებოდა. ახლა პროფესორს შეხედა გურამმა.
_ აბა, _ შეახსენა პროფესორმა. _ ბარამიძის გამოკითხვა დაამთავრეთ, პატივცემულო?
_ დაინაზა ხმა გურამმა და სათნოებით სავსე ღიმილი მაჩუქა. _ ბარამიძე მეორე კითხვას მოიფიქრებს!
_ უპასუხა პროფესორმა. გურამმა კიდევ ერთხელ დახედა ბილეთს, მერე თვალები ამოატრიალა და სადღაც, შუბლზემოთ,
შიგ ტვინში დაიწყო რაღაცის კითხვა. მერე, ეტყობა, ვერაფერი ამოიკითხა და ნორმალურ მდგომარეობას დაუბრუნდა.
_ შეიძლება, ბატონო, ბილეთი გამოვცვალო? _ ჰკითხა უცებ პროფესორს.
_ შეიძლება! _ უპასუხა პროფესორმა და ამოიოხრა.
გურამის აკანკალებული ხელი ბილეთებზე დაცურდა, მერე უცებ ერთ-ერთს დააცივდა და ასე დარჩა დიდხანს.
_ ჭიჭინაძე, თქვენს გარდა კიდევ მყავს გამოსაცდელი ხალხი! _ შეახსენა პროფესორმა.
ხელი მექანიკურად ამოძრავდა, მას თან აჰყვა ბილეთი და გურამის თვალებთან გაშეშდა.
გურამი ტუჩებს აცმაცუნებდა. ეტყობოდა, საკითხებს იმეორებდა.
_ აბა, რას იტყვით? _ თქვა პროფესორმა და თითები ნერვიულად დააკაკუნა მაგიდაზე.
_ რამდენი ბილეთის გამოცვლის უფლება მაქვს, პატივცემულო? _ შეეკითხა გურამი გაბზარული ხმით.
_ მომეცით თქვენი მატრიკული! _ გაუშვირა ხელი პროფესორმა. გურამი მოტყდა. _ არ დამღუპოთ, ბატონო, სტიპენდია დამეკარგება!
_ თქვენი სტიპენდია კი არა, ოცი წლის უნახავი მეგობარი დავკარგე, მაგრამ საფლავში არ ჩავყოლივარ!
_ მაგი ისედაც დაკარგული გყოლიათ. რა მოუვიდა უბედურს? _ აუჩუყდა გული გურამს.
_ ჭიჭინაძე, მომეცით თქვენი მატრიკული! _ გაუმეორა თხოვნა პროფესორმა. მიშველეო, გადმომხედა გურამმა.
_ პატივცემულო პროფესორო, დიდი უსამართლობა იქნება, ახლა თქვენ რომ მაგას ორი დაუწეროთ, მთელი ღამე ერთად ვსწავლობდით!
_ შევაწიე სიტყვა გურამს. _ ყმაწვილო, მთელი ღამე კი არა, ხუთი წელი ვსწავლობდი ჩემბერლენთან ერთად ოქსფორდის უნივერსიტეტში,
მერე ის კაცი ინგლისის პრემიერ-მინისტრი გახდა, მე კი თქვენისთანა იდიოტებს ვასწავლი თბილისში, გასაგებია?
_ მკითხა პროფესორმა. ყველაფერი მზესავით ნათელი იყო, მაგრამ გურამს არ უნდოდა უკან დახევა.
_ პატივცემულო პროფესორო, წარმოიდგინეთ, რომ თქვენ ხართ მილიონერი,
_ დაიწყო მან, _ ხართ მილიონერი და გაქვთ რამდენიმე მილიონი სამიანი,
მოვიდა თქვენთან მათხოვარი და გეუბნებათ _ პატივცემულო მილიონერო, გაიღეთ მოწყალება,
მომეცით ერთი სამიანი თუ შეიძლება, _ ახლა წარმოიდგინეთ, რომ ის მათხოვარი მე ვარ და გთხოვთ...
მე ვეღარ გავუძელი მილიონერისა და ღვთის გლახის ამ დიალოგს და პირზე ხელაფარებული გამოვვარდი გარეთ.
დერეფანში არავინ არ შემომგებებია და არ უკითხავს, რა მიიღეო.
მხოლოდ გულიკო გამომყვა დერეფნის ბოლომდე, ისიც უხმოდ, მერე, რომ აღარ მოვხედე, თანდათან ჩამომრჩა.
კიბეს ჩავყევი. ბოლო საფეხურზე რომ ჩავედი, ვიგრძენი, მიყურებდა.
ზევით ავიხედე, გულიკო კიბის თავზე იდგა, ხელები ნიკაპის ქვეშ ამოედო, იდაყვებით მოაჯირს დაყრდნობოდა, თან თვალს არ მაცილებდა.
_ რას მიყურებ? _ ვკითხე. გულიკო გაიმართა, უარყოფის ნიშნად თავი გაიქნია და გაბრუნდა.
მე უნივერსიტეტის ბაღში გამოვედი და სკამზე დავჯექი.
ჩემს წინ ჩაცუცქული გოგონა ნიჩბით მიწას თხრიდა და ფეხებზე აყრიდა მასზე პატარა ბიჭუნას,
რომელიც მორჩილად იდგა ახალდარგული ნერგივით და იღიმებოდა.
გოგონა ხშირ-ხშირად ამოხედავდა ხოლმე, აბა, თუ გაიზარდაო, და მერე ისევ და ისევ თხრიდა და აყრიდა ფეხებზე მიწას,
ბიჭი კი იდგა გაუნძრევლად, მორჩილად და ალბათ ისიც გაზრდის მოლოდინში იღიმებოდა და იღიმებოდა.
ბაღში მაისის მწვანე და თბილი დარი იდგა.
სწორედ ამ მაისის ამ თბილ დღეს ჩემი ორიანის წყალობით სახელმწიფო ბიუჯეტის გასავალი 275 მანეთითა და 40 კაპიკით შემცირდა.
სტიპენდია ფულის იმ განსაცვიფრებელ კატეგორიას ეკუთვნის, რომელიც ციდან ჩამოვარდნილს გავს.
მე, როგორც პატიოსან კაცს, მუდამ მიკვირდა სამი რამ _ რატომ მაძლევდნენ სტიპენდიას,
რატომ მიქვითავდნენ საშემოსავლოს ამ ღვთის ნაჩუქარი ფულიდან და რაში მახდევინებდნენ სწავლის ფულს.
მიუხედავად ამისა, მე არ მეგულებოდა ქვეყანაზე სტუდენტი, რომელსაც ჩემზე უფრო სჭირდებოდა სტიპენდია,
ან ჩემზე უფრო სცოდნოდა მისი ფასი.
ჰოდა, ახლა მე, უსტიპენდიო, ვიჯექი უნივერსიტეტის ბაღში და ვუცქეროდი პატარა ბაფთიან გოგონას,
რომელსაც ბიჭუნას რგვა დაემთავრებინა და მის მორწყვაზე გადასულიყო.
დარგულმა ბიჭმა შემომხედა და გამიცინა. _ რა გქვია, ბიჭი? _ ვკითხე მე. _ მაგას ლაშა ჰქვია, მე ია!
_ მიპასუხა გოგონამ ორთავეს მაგივრად. _ მერე, წყალს რომ ასხამ ფეხებზე, არ გეშინია, რომ გაცივდეს? _ უნდა გაიზარდოს.
_ ეგრე კი არ იზრდებიან. აი, მე, თქვენხელა რომ ვიყავი, ბევრს ვჭამდი და ხომ ხედავთ, როგორ გავიზარდე,
_ გავიხსენე ჩემი ბავშვობა. გოგონამ ეჭვით ამათვალიერ-ჩამათვალიერა. _ რას ჭამდით? _ მკითხა უცებ მან.
_ კარაქიან პურს, რძეს, ფაფას, ნამცხვარს... _ დავიწყე თვლა ნეკიდან: ცერზე რომ მივედი, ნერწყვი გადავყლაპე და გავჩერდი. _ ახლა?
_ მკითხა გოგონამ. _ რა, ახლა? _ ვკითხე მე. _ ახლა რას ჭამთ?
_ ახლა კიდევ არა მიშავს და აწი რას შევჭამ, ეს აღარ ვიცი! _ გავუცინე გოგონას. _ რატომ? _ მკითხა გოგონამ.
_ რატომ და სტიპენდია დავკარგე! _ რა? _ სტიპენდია! _ სად დაკარგეთ? _ რა სად დავკარგე?
_ აი, რომ თქვით, რა დაკარგეთ? _ ღმერთო, რამდენი შეკითხვები იციან ბავშვებმა.
_ არაფერი არ დამიკარგავს, ვიხუმრე. _ თქვი რა, ძია, რა დაკარგე? _ პერპეტუუმ-მობილე.
_ რაა? _ პერ-პე-ტუ-უმ-მო-ბი-ლე! _ დავუმარცვლე მე, თან მიხაროდა, რომ ამ სიტყვას ვეღარ გაიმეორებდა და თავს დამანებებდა.
მაგრამ მოხდა სასწაული? _ პერპენდუტობილე? _ მკითხა უცებ ბიჭმა. _ აუჰ, როგორ გაზრდილხარ, გეყოფა აწი, ამოდი მაგ ტალახიდან!
_ ავუგდე სიტყვა ბანზე ლაშას. _ არ ამოხვიდე, თორემ გახმები! _ გააფრთხილა იამ.
ბიჭი არ განძრეულა. _ ძია, შენ ღონიერი ხარ? _ მკითხა ლაშამ. _ ისე, არა უშავს. _ აბა, ხელი მოღუნე!
_ მე მოვღუნე ხელი და კუნთი დავბერე. ბიჭი საჩვენებელი თითით დააწვა ჩემს კუნთს,
მოწონების ნიშნად დაასლოკინა და მკითხა: _ მთაზე ღონიერი ხარ? _ აბა, რა! _ დათვზე? _ კი! _ ავიბზუე ტუჩი.
_ ძია სტალინს მოერევი? _ მკითხა ბავშვმა უცებ და პასუხის მოლოდინში გაინაბა.
მე აქეთ-იქით გავიხედე. გოგონაც სმენად იყო ქცეული და ელოდა, რას ვიტყოდი, მე ხმას არ ვიღებდი.
_ ძია სტალინს მოერევი? _ მკითხა ახლა გოგონამ. _ იმას რა მოერევა, ბიძია! _ ვთქვი და ავდექი.
ბავშვებმა შვებით ამოისუნთქეს. _ გეყოფა, უკვე დიდი ხარ!
_ ვუთხარი მე ლაშას, მხრებში ხელი მოვკიდე, ავწიე ოდნავ და მიწიდან ამოვთხარე.
ბიჭმა ფეხები შეათამაშა, მერე ერთმანეთზე მიაბაკუნა და მიწა ჩამოიბერტყა.
_ ნახვამდის, სახლში რომ მიხვალ, ძილის წინ კარაქიანი პური ჭამე და დილას სულ დიდი, დიდი ადგები.
_ ვაკოცე და მიწაზე დავსვი. _ მიდიხარ, ძია? _ მკითხა გულდაწყვეტილმა ლაშამ.
_ მივდივარ. აბა, შენი კუნთი მაჩვენე! _ ლაშამ წვრილი მკლავი მოღუნა, კისრის ძარღვები დაჭიმა, სუნთქვა შეიკრა და მომაშტერდა.
მე თითი დავაჭირე კუნთზე. _ აუჰ, შენ ვინ ყოფილხარ, კაცო! _ გამიკვირდა მე, ლაშა გაიბადრა და იას გადახედა.
_ ხვალ უფრო ღონიერი ვიქნები, კარაქიან პურს შევჭამ! _ დამაიმედა ლაშამ.
_ აბა, შენ იცი, თუ ძმა ხარ, არ დამაღალატო!.. _ ვთხოვე მე და ბაღიდან გამოვედი.
ჩემი ოთახი, ვარაზის ხევის მარჯვნივ რომ სახლი დგას, იმის მეოთხე სართულის შუაგულშია.
აღმოსავლეთით და დასავლეთით კეთილი მეზობლები მესაზღვრებიან, ჩრდილოეთიდან ვარაზის ხევის ამოსავსებად მოთრეული ნაგავი,
სამხრეთიდან კი, სამზარეულოზე გავლით, უნივერსიტეტი.
ოთახის ფართობი 26 კვადრატული მეტრია, მაგრამ საბინაო სამმართველოში გატარებულია,
როგორც 20, ბინის ქირის შეღავათიან ფასებში გადახდის კეთილშობილური მიზნით.
ოთახის ავეჯი ორი საწოლით, ერთი საწერი მაგიდით, სამი სკამითა და ერთი კარადით განისაზღვრება.
კარადაში სამნახევარი თეფში და 4 ჭიქა აწყვია თავისი კოვზებითა და ჩანგლებით.
რაც შეეხება ტანსაცმელს, მისი საკიდი მე თვითონ ვარ _ რაც გამაჩნია, ზედვე მაცვია,
ამიტომ ოთახიდან გამოსვლის დროს გასაღებს პირველსავე შემხვედრ მეზობელს ვუტოვებ, ან კარს საერთოდ ღიად ვტოვებ.
კიბეზე უხალისოდ ავდიოდი. დერეფნის კარი ღია დამხვდა, ოთახის კარი შევაღე და ადგილზე გავქვავდი.
ტანში ჟრუანტელმა დამიარა, მუხლები მომეკვეთა.
ჩემი ოთახი სავსე იყო მეზობლებით.
ისინი გარს შემოხვეოდნენ საწოლს, რომელზეც შუახნის ჭაღარა, საოცრად დაღლილი, თეთრი სახის, გამხდარი ქალი იჯდა.
იგი ოდნავ იღიმებოდა და სუსტი ხმით ყვებოდა რაღაცას. ჩემთვის ყურადღება არავის მოუქცევია.
ჭაღარა ქალმა მშვიდად შემხედა, ცოტა ხანს მიყურა.
მერე ისევ განაგრძო ამბავი. მეზობლები სინანულით თავებს იქნევდნენ აქეთ-იქით, ჭაღარა ქალმა უცებ საუბარი შეწყვიტა და ისევ დამაცქერდა,
ახლა უფრო ხანგრძლივად და დაჟინებით, მერე თვალები მეზობლებისაკენ გაექცა, მეზობლები კარისკენ შემოტრიალდნენ.
ოთახში სამარისებური სიჩუმე ჩამოვარდა. მე მესმოდა მხოლოდ ჩემი გულისცემა, ვიღაცის სკამის სულისწამღები ჭრიალი, მეტი არაფერი.
ჭაღარა ქალი თვალს არ მაცილებდა, მერე მან შეშინებული თვალებით შეხედა ჩემი კარის მეზობელს, ელიკოს.
ელიკომ თავი დაუქნია თანხმობის ნიშნად, მაშინ ჭაღარა ქალი ადგა, მას ხელები და ტუჩები უკანკალებდა, იგი საოცრად ჰგავდა იმ ქალს,
რომელმაც ამ ოთახში 12 წლის წინ, ღამის ოთხ საათზე გამაღვიძა, პირჯვარი გადამსახა და მკერდზე მაკოცა.
მერე იგი წაიყვანა ორმა მამაკაცმა, რომელთაგან ერთი შეშინებული ჩანდა,
მეორე კი იღიმებოდა და პირი ვერცხლის კბილებით ჰქონდა გამოტენილი.
ეს იყო ჩემი დედა. ახლა მე და მას სულ სამი ნაბიჯი გვაცილებდა. იგი მოდიოდა ჩემკენ ნელი, ძალიან ნელი ნაბიჯით,
უკვე მესმოდა მისი სუნთქვა, მინდოდა, შევბრუნებულიყავი და გავქცეულიყავი, მაგრამ არ შემეძლო,
მე უბრალოდ დავხუჭე თვალები და ველოდი, რა მოხდებოდა.
მერე მე ვიგრძენი მისი თავი ჩემს მხარზე და გავიგონე ჩუმი ჩურჩული:
_ გამარჯობა, შვილო... _ გამარჯობა, შვილო, _ და ასე განუწყვეტლივ, დიდხანს, ძალიან დიდხანს, _ გამარჯობა, შვილო...
მე მივხვდი, რომ იგი ელოდა პასუხს, _ გამარჯობა, დედა, _ მაგრამ ვერ შევძელი. _ გამარჯობათ, ქალბატონო!.. _ ვთქვი და ტირილი დავიწყე.
სამზარეულოში ვზივარ და უნივერსიტეტის წინ ჩარიგებულ ჭადრებს ვუცქერ.
ერთი, ორი, სამი, ოთხი. მეზობლები დაწვნენ, ალბათ.
ელიკო აღარ შემოდის და აღარ მეუბნება _ შედი, ბიჭო, ოთახში, ქვა ხომ არ ხარ, ცოდვაა ის ქალი...
ხუთი, ექვსი... ალბათ, ისიც დაწვა, არაფერი არ მკითხა, რომელ კურსზე ვარ, რომელ ფაკულტეტზე ვსწავლობ, როგორ ვარ...
შვიდი, შვიდი ჭადარია, ალბათ, წლის ჩაგდებით რგავდნენ, თორემ მეშვიდე ჭადარი ყველაზე დიდი რატომ უნდა იყოს...
ახლა შევალ ოთახში და ვეტყვი: _ დაიძინე, დედა? ეს რა კითხვაა...
ვკითხავ, როგორ ხარ, დედა, ან არ გეწყინოთ, ქალბატონო... არა, ამის თქმა არ შეიძლება...
ეს, ალბათ, ბოლო ტრამვაია, ჩაივლის და დილის ოთხ საათამდე აღარ ამოივლის.
ამ ვატმანს ვიცნობ, წინა ბაქნიდან მიშვებს ხოლმე, თან იკრიჭება _ ჯიგარო, დეპუტატი კი ხარ, მაგრამ ბილეთის აღება არ დაგავიწყდეს.
წავიდა... ძინ, ძინ, ძინ... ეს საათი ჩემი მხრიდან ღამის პირველ საათს უჩვენებს, იქითა მხრიდან, ალბათ, თენდება;
ახლა შევალ და რამეს ვეტყვი. რას? არ ვიცი... იქნებ, თვითონ მითხრას რამე... ფრთხილად შევაღე ოთახის კარი.
დედას ხელები ამოედო თავქვეშ და ჭერს უცქერდა. ჩემ საწოლთან მივედი და დავწექი.
ვიწექი, ალბათ, ერთი საათი, იქნებ, ორი, იქნებ, ერთი წუთი ან მთელი 12 წელიწადი.
გავიხსენე დრო იმ დღიდან დღემდე, დავხუჭე თვალები და თვალწინ დადგა ყველაფერი, ისე ცხადლივ, როგორც ის შვიდი ჭადარი,
მაგრამ არსად არ იყო დედა, ვიყავი ან მარტო, ან სხვასთან, ვიყავი ყველგან და ყველასთან და არსად არ იყო დედა.
ახლა მე და ის ვიყავით ერთ ოთახში, ეს არ იყო სიზმარი, ეს იყო ცხადი, როგორც შვიდი ჭადარი უნივერსიტეტის წინ.
ახლა ჩვენ ვიწექით ოთახის სხვადასხვა კუთხეში ერთნაირად უბედურები, რადგან ეს ბედნიერი დღე დადგა.
ღმერთო, ნუთუ არაფერს არ მეტყვის, იქნებ, მე უნდა ვუთხრა რამე? _ თემურ! _ გავიგონე ძალიან ჩუმი ხმა.
_ თემურ, თემო!.. _ ხმა ვერ ამოვიღე, გული ყელში მომებჯინა.
დედა ადგა, მას კოჭებამდე თეთრი პერანგი ეცვა და მოჩვენებასავით უახლოვდებოდა ჩემს საწოლს.
იგი მოვიდა და ჩემს წინ მუხლებზე დაეშვა. თვალები დავხუჭე, მისი ათრთოლებული ხელები საფეთქლებზე შემეხო.
_ თემურ, ჩემო პატარა ბიჭო, თემო, თემიკო, გამეცი ხმა, შვილო!
_ მე მინდოდა, მოვმკვდარიყავი, დავყრუებულიყავი, მეკივლა, დამეძახა მეზობლებისათვის, რომ ეშველათ ჩემთვის.
_ თემურ, რამხელა ხარ, ბიჭო! რამ გაგზარდა, დედა, ვინ გაგზარდა, ჩემო ბიჭო, ჩემო თემიკო?
შენ იცი, რომ ხვალ ოცი წლის ხდები?... რატომ, რატომ მერე?
რატომ რვა წლის არ ხარ ისევ, ჩემო პატარა ბიჭო, რატომ რვა წლის არა ხარ, რატომ, რატომ არა ხარ...
_ იგი დამემხო მკერდზე და ატირდა.
მე ლოგინიდან წამოვდექი, წამოვაყენე ფეხზე, მხრებზე ხელი მოვხვიე, თავის საწოლთან მივიყვანე და დავსვი.
_ რატომ, რატომ... _ იმეორებდა იგი. _ დაწყნარდით, თუ შეიძლება, ძალიან გთხოვთ! _ როგორც იქნა, ამოვიღე ხმა.
დედამ სახეზე აიფარა ხელები და ცოტათი დაწყნარდა. მე ჩემს საწოლთან მივედი, მერე უკან მოვიხედე.
დედა ისევ ისე იჯდა. ტანზე ჩავიცვი და ოთახიდან ფეხაკრეფით გამოვედი.
ვარაზის ხევით დავეშვი. მდინარე ვერეს მარჯვნივ მიმავალ ბილიკს ავყევი და ფასკუნჯებიან ხიდთან ამოვედი.
ქუჩაში ადამიანის ჭაჭანება არ იყო. მარტო თერთმეტსართულიანი სახლის ბოლო სართულის მარჯვენა ფანჯარაში ენთო სინათლე და, რომ შევხედე,
ისიც მონუსხულივით ჩაქრა. სადღაც, ჩელუსკინელების ხიდის გაღმა, მილიციელმა გაბმულად დაუსტვინა, თითქოს ქვეყანას ამცნო:
ახლა კი ოფიციალურად დაღამდაო, მერე ერთხელაც დაუსტვინა უფრო გაბმულად, აქაოდა, ჭკუით იყავითო, და ისევ სიჩუმე ჩამოვარდა.
ვერე ხმაურობდა, სასიამოვნოდ, ისე სასიამოვნოდ, რომ თუ არა მისი ხმაური, ალბათ, ასეთი სავსე სიჩუმე არ იქნებოდა.
მოედანი გადავჭერი და თერთმეტსართულიანი სახლის გასტრონომთან მივედი.
გასტრონომის დიდი კარის წინ, პირდაპირ ქვის კიბეზე, ცხვრის ქურქში გახვეული ღამის დარაჯი იჯდა,
კალთაზე ცალლულიანი ცენტრალი ედო გარდიგარდმო, და კასრში გაღვივებულ ნაკვერჩხლებს ხელისგულებს აფიცხებდა. მივუახლოვდი.
მან ცალი თვალით ამომხედა ისე, რომ თავი არ აუწევია და საქმე განაგრძო. _ გცივა, ბიძაჩემო? _ ვკითხე მე.
_ მცხელა! _ მიპასუხა მოკლედ და კასრში გარუჯული ჯოხი აურია. _ შეიძლება, ცოტა გავთბე? _ არ შეიძლება!
_ რატომ? _ არ ვიცი, არ შეიძლება და მორჩა! _ მომიჭრა მოხუცმა.
მე მის წინ გავიარ-გამოვიარე, მერე გავჩერდი და ისევ ვკითხე: _ ესე იგი, შენ ამბობ, რომ არ შეიძლება?
_ მე კი არ ვამბობ, უსტავი ამბობს! _ მიპასუხა მან და თავის აწევა იკადრა. _ წესდება, არა? _ გავუსწორე მე.
_ რა გინდა, შვილო, შარი ხომ არა ხარ, გაიარე, მე სამსახურში ვარ. შენ ღვინოს ინელებ, სხვა ადგილი ვერ ნახე?
_ არაფერს არ ვინელებ, კაცო, უბრალოდ დაგელაპარაკე. _ ჰოდა, გაიარე ახლა!
მე გავიარ-გამოვიარე, მერე ისევ გავჩერდი. დარაჯმა უბეში ხელი ჩაიყო და კისერზე უშველებელი ბაწრით დაბმული სასტვენი ამოიღო.
_ სამამდე ვითვლი, არ გაივლი, ვუსტვენ, _ გამაფრთხილა მან, სასტვენი პირთან მიიტანა და ლოყები დაბერა.
_ მოიცა, კაცო, რა მოგივიდა, ქურდი ხომ არ ვარ? _ გავაჩერე დარაჯი. _ ერთი!.. _ დაიწყო მან.
_ არ გრცხვენია, რამ შეგაშინა? _ ვუთხარი მე და ჯიბეები ამოვიტრიალე, _ ნახე, არაფერი არ მაქვს, ისე,
ვიღაცას მინდოდა, დავლაპარაკებოდი და შენთან მოვედი. თუ გინდა, წავალ!
_ ვუთხარი მე და ისეთი გამომეტყველება მივიღე, თითქოს ძალიან მეწყინა და წასასვლელად ვემზადებოდი.
_ ნახვამდის! _ პლაშის ღილი გავიხსენი და ისევ შევიკარი. _ წადი, შვილო, თუ მიდიხარ, ვაა, ეს ვინ ყოფილა?!
_ გააგრძელა ღამის დარაჯმა. _ ააა, გეშინია? _ ნიშნისმოგებით გავაგრძელე მეც.
_ რისი უნდა მეშინოდეს, თოფი აქა მაქვს, სასტვენი აქა მაქვს! _ ეწყინა მოხუცს.
_ თოფი, თორემ რელსი არ გახვრიტოს ერთბაშად! _ დავუწუნე შეიარაღება.
_ წადი, ორმოც ნაბიჯზე დადექი და მერე ვნახოთ! _ დამენიძლავა მოხუცი.
მე შევტრიალდი, ორმოცი ფეხის ნაბიჯი გადავთვალე და შუა მოედანზე აღმოვჩნდი.
მერე პირით მოხუცისკენ შემოვტრიალდი, გული გავიღეღე, ტყვედჩავარდნილი პარტიზანივით ფეხები გავჩაჩხე და სასიკვდილოდ მოვემზადე.
მე მოხუცის თვალებს ვერ ვხედავდი, მაგრამ აშკარად ვგრძნობდი, რომ გიჟი ვეგონე! _ მიდი, შე დედალო!
_ წამოვისროლე უკანასკნელი ლოზუნგი.
მოხუცი დინჯად წამოდგა, გზის პირს მოადგა, საკეტი ააჩხაკუნა,
თოფი მხარზე მიიბჯინა, ზედ ლოყა მიისვენა და, როგორც შევატყვე, შუბლში დამიმიზნა.
_ ეეე, გაგიჟდი?! _ ვიბღავლე მე და მოხუცისკენ ზიგზაგებით გამოვქანდი. გულამოვარდნილი მივვარდი.
მოხუცს თოფი ჩამოეღო და ლულაზე ორთავე ხელით დაყრდნობილი ისე გულიანად ხითხითებდა, რომ ბრაზი მომივიდა.
_ შენ, ჩემო ძმაო, გიჟი ყოფილხარ! _ ვუთხარი. მოხუცი ხითხითს არ ათავებდა.
მე ხელი ჩავიქნიე, მივედი და კასრთან დავჯექი. ბოლოს, სიცილით რომ გული იჯერა, თვითონაც მოვიდა და ჩემს გვერდით დაჯდა.
_ რა გაცინებს, კაცო? _ ვკითხე მე. _ შეგეშინდა, მაიმუნო? _ მითხრა მან და ისევ ჩაბჟირდა. _ თუთუნი ხომ არ გაქვს?
_ ვკითხე და თვალი ავარიდე. მოხუცმა დიდხანს მიყურა, ქისა ამოიღო ქურქის ჯიბიდან, მომაწოდა და ფეხზე ადგა.
მე თამბაქო გავახვიე და ქისა უკან გავუწოდე. მან ქისა ჩამომართვა და თვითონაც გაახვია. თან თვალს არ მაშორებდა.
როდესაც გავაბოლე, დაჯდა. _ ეგრე გეთქვა თავიდან, თუთუნი თუ გინდოდა, _ თქვა მან.
მე ერთი ნაფაზი დავარტყი და თუთუნი კასრში ჩავაგდე.
გაკვირვებულმა მოხუცმა თუთუნს თვალი გააყოლა, მერე თავი გაიქნია და ამოიოხრა: _ შენს თავზე რაღაც კარგი ამბავი არ არის!
მე არაფერი არ ვუპასუხე. _ არ ეწევი? _ კი! _ ვუპასუხე მე. _ რად გადააგდე? _ არ ვიცი.
_ ცუდი იყო? _ არა, კარგი, _ მოხუცი ისევ დადუმდა. _ დღეს რა დღეა? _ მკითხა უცებ. _ ორშაბათი.
_ ორშაბათი თარსი დღეა, შაბათიც. _ თქვა მან. _ შაბათი რატომ? _ შაბათს, ელიას უბანში...
კოლას იცნობ, შაშუბეშას? _ არა. _ ჩემსავით ყარაულია. _ ჰოო... _ ჰოდა, შაბათს, ელიას უბანში...
ახლა რომელი საათია? _ ოთხი იქნება. _ ორ საათზე, შენსავით ორი ჯეელი მისულა კოლასთან,
ისიც ჩემსავით ყარაულია, ოღონდ იმას პატარა მაღაზია აბარია, ჩემი _ გასტრონომია.
ჰოდა, მისულან და შენსავით თუთუნი უთხოვიათ. კოლას აუღია და ჩემსავით, აი, როგორც მე შენ, ისე მიუცია.
იმათ აუღიათ და ეს თუთუნი კოლასთვის შიგ თვალებში შეუყრიათ.
სანამ კოლა თვალებს იწმენდდა, პირიც აუკრავთ, თოფიც წაურთმევიათ, ოღონდ იმისი გეკო იყო, ჩემი ცენტრალია,
მერე უთქვამთ _ ხმა არ ამოიღო, თორემ მოგკლავთო.
კოლას გულში უფიქრია _ ხმას როგორ ამოვიღებ, პირი აკრული მაქვსო, და გაჩუმებულა.
_ მერე? _ მერე რა? მაღაზია გაუტეხიათ, კოლასთვის ერთი-ორი უთაქებიათ, _ შე ვირიშვილო,
თუ მაღაზია ცარიელია, რა ჩვენს ფეხებს ყარაულობო, _ კოლას გულში უფიქრია, _ მაღაზია რომ სავსე იყოს,
მე ვინ მანდობდაო, და ისევ გაჩუმებულა. _ არაფერი არ წაუღიათ? _ სასწორი წაიღეს და 10 გირი, ასი გრამიდან სამ კილომდე.
დირექტორის ოთახში დიდი კედლის სარკე რომ ეკიდა, ისიც თან წაუღიათ.
_ მერე? _ ახლა, ვიდრე იმათ იპოვიან, წაღებული საქონლის საფასურს კოლა იხდის.
_ მილიცია რას ამბობს? _ მილიცია არ ვიცი, კოლა კი ამბობს, ერთხელაც რომ მოვიდნენ, ვიცნობო!
_ დაამთავრა ამბავი მოხუცმა და ნდობის ნიშნად ქისა ისევ მომაწოდა. _ მოწიე! _ მითხრა მან.
მე ქისა ჩამოვართვი და თუთუნი გავახვიე, თვითონაც გაახვია. ერთად გავაბოლეთ.
_ რა გქვია? _ მკითხა დუმილის შემდეგ. _ თემო! _ ვუპასუხე მე. _ რა გვარი ხარ? _ ბარამიძე!
_ მე ართავაზა მქვიან, სომეხი ვარ! _ ჰოო! _ ჰოო, სომეხი ვარ,.. შენ რა, სახლი არა გაქვს? _ მკითხა ართავაზამ.
ცოტა ხნის შემდეგ კეფა მოიფხანა და ისევ ცალი თვალით გამომხედა. _ მაქვს.
_ კაცს რომ სახლი აქვს და შიგ არ შეესვლება, ესე იგი, არა გაქვს! _ თქვა თავისთვის ართავაზამ.
_ შენ დედა გყავს? _ ვკითხე ახლა მე. _ ეგღა მაკლია! _ გაიღიმა ართავაზამ. _ დიდი ხანია არა გყავს? _ დიდი.
_ რამდენი წლის იყო. _ მე 6 წლის ვიყავი მაშინ. დედაჩემი არ ვიცი. _ ცოლი გყავს? _ არა!
_ შვილი? _ შვილი რომ მყავდეს, აქ ვიმუშავებდი? _ ეწყინა ართავაზას. მე გავჩუმდი.
_ შენ? _ მკითხა დუმილის შემდეგ ართავაზამ. _ რა მე? _ შენ გყავს დედა? _ დედაჩემი გუშინ ჩამოვიდა.
_ მერე შენ ქუჩაში გამოხვედი? _ დედაჩემი გადასახლებიდან ჩამოვიდა. _ საიდან? _ ციხიდან გამოვიდა!
_ როგორ ციხიდან? _ აი, ისე, გაუღეს კარი და გამოვიდა! _ მერე, შე ბემურაზო, დედაშენი ციხიდან გამოვიდა და შენ აქ ჩემთან ზიხარ?
_ ართავაზა ფეხზე ადგა, მერე ისევ დაჯდა. მოედანზე პირველმა მორიგე ტრამვაიმ ჩაიარა ბორბლების ჭრიალითა და ხრიგინით.
მე ცას ავხედე. ღამე გაფერმკრთალებულიყო. სადღაც სვანეთის უბანთან,
კახეთისაკენ მიმავალმა თუ იქიდან მომავალმა ორთქლმავალმა გაბმულად იკივლა.
დილა ნარიყალას მხრიდან შემოდიოდა თბილისში. _ ადექი! _ თქვა ართავაზამ. მე არ ავდექი.
_ ადექი, ჩემი სამუშაო მორჩა, უკვე თენდება! _ მე ავდექი და მოედნისკენ წავედი.
_ სად მიდიხარ, ბიჭო? _ მკითხა ართავაზამ. _ არ ვიცი! _ ავიჩეჩე მე მხრები.
_ მოიცა, მეც იქით მოვდივარ, _ თქვა ართავაზამ, თოფი მხარზე გადაიკიდა და წამოვიდა.
მოედანი გადავჭერით, ლენინის ქუჩის აღმართს შევყევით, ართავაზა გვერდით მომყვებოდა, სიარული ცოტა უჭირდა, ამიტომ ნაბიჯს ვუკელი.
დილის სიგრილემ შემაჟრჟოლა. პლაშის საყელო ავიწიე და ჯიბეებში ხელები ღრმად ჩავყავი.
მილიციას რომ გავუსწორდით, ართავაზა შეჩერდა, მილიციის წინ ახალგაზრდა მილიციელი მოტოციკლეტს ქოქავდა, ცალ ფეხს ზუსტად ისე იქნევდა,
ძაღლებმა რომ იციან ჩხუბის წინ, მაგრამ არაფერი გამოსდიოდა, მოტოციკლეტი ერთს დააცემინებდა და ისევ დუმდებოდა.
მილიციელმა, ჩვენ რომ დაგვინახა, ფეხი გააჩერა. _ ჰა, ართავაზ, დღეს რაღაც ადრე მიგიტოვებია, პოსტი, აი!
_ გამოსძახა ართავაზას იღლიის ქვეშიდან. _ შიმშილისაგან გულწასულ იმ ორ ვირთხას რომ ამდენ ხანს ვდარაჯობდი, ისიც მეტია.
_ უპასუხა ართავაზამ. _ შენ აქ დამიცადე, ახლავე გამოვალ! _ მითხრა მე და მილიციაში შევიდა.
_ არ იქოქება ეს შობელძაღლი! _ მითხრა მილიციელმა და მოტოციკლეტს ძრავაში მიაფურთხა.
_ დააგორე დაღმართზე და დაიქოქება! _ ვუთხარი მე. _ ზევით ვარ წასასვლელი! _ გაიმართლა თავი მილიციელმა.
_ შე კაცო, ჯერ ქვევით წადი და მერე მოუხვიე ზევით! _ ვასწავლე მე.
მილიციელმა მადლიერად გამიღიმა და მოტოციკლეტი დააგორა.
ართავაზა მილიციიდან გამოვიდა, თოფი თან აღარ ჰქონდა, ეტყობა, სამორიგეოში დატოვა.
_ ვინ არი? _ ვკითხე მე და თავით მილიციელზე ვანიშნე. _ სულელია, ყოველ დილით ეგრე ქოქავს.
წამოდი! _ მითხრა და მხარზე ხელი დამარტყა. წავედით. მთელი გზა სიტყვა არ უთქვამს.
სასადილო `გემოსთან~ გაჩერდა. მეც გავჩერდი. _ ჩავიდეთ! _ მითხრა ართავაზამ.
მე მხრები ავიწურე და თვალები დავხუჭე. _ ჩავიდეთ! _ გაიმეორა მან და ჩავიდა. ჩავყევი.
სულ ბოლო მაგიდასთან მივიდა, ქურქი გაიხადა, სკამზე გადაკიდა და დაჯდა. მე არ გამიხდია, ისე დავჯექი.
სარდაფში ნივრის, ნახარში ხორცისა და თამბაქოს კვამლის სასიამოვნო სუნი ტრიალებდა.
მაგიდები ჯერ კანტიკუნტად იყო დაკავებული, მაგრამ ხალხი განუწყვეტლივ ჩამოდიოდა სარდაფში.
ოფიციანტი მოვიდა და ჩვენს წინ გულგრილად დადგა. _ ორი ხაში, ორი არაყი, ერთი ლიმონათი!
_ თქვა ართავაზამ. ოფიციანტმა ჩაიწერა. _ ხაში ჩლიქიანი იყოს! _ თქვა ართავაზამ. _ ძროხას ოთხი ჩლიქი აქვს!
_ უპასუხა ოფიციანტმა. _ რვა! _ გაუსწორა ართავაზამ, _ ახლა წადი და მოიტანე.
ორ წუთში მე და ართავაზა ხაშში ნიორს ვაზავებდით.
სარდაფი თანდათან ივსებოდა სახედაბიჟვინებული, დასიებული, თვალებდასისხლიანებული, ცხვირებდაწითლებული,
მთელი ღამის უძილო და ნაქეიფარი ხალხით. _ ერთი ხაში, ორი არაყი! _ კიდევ ორი ას-ასი.
_ ერთიც მშრალი! _ ხაშია თუ პადოში, ოფიციანტ! _ საჩივრის წიგნი და დირექტორის გადიდებული სურათი!
_ ეგ ჯიგარი პრაჩკას წაუღე! _ აფიციანტ, ვივოდკა არა გაქვს?
_ ვირიშვილო, ამ ძვლებით კამათლები გამოვთალო თუ კოჭი ვითამაშო, ხორცი მაიტა!
ისმოდა აქეთ-იქიდან, ოფიციანტები გულგრილი ღიმილით დააფრიალებდნენ ხაშის ჯამებს,
მერე საანგარიშოებს აჩხაკუნებდნენ, დროს იხელთებდნენ თუ არა, სუფრაზე მიტოვებულ ნაარყალ ჭიქებს პირში იმხობდნენ,
ბინძურ სახელოებს იყნოსავდნენ და თვალებს ნაბავდნენ.
საკუთარ ოფლში გახვითქული სარდაფი ოხრავდა, კვნესოდა, ხარხარებდა, ყვიროდა, ბღაოდა,
ბარბაცებდა და კვამლში გახვეული დაღლილი კაცივით მძიმედ სუნთქავდა! _ შეგვეწიოს!
_ თქვა ძია ართავაზამ და ჭიქა მომიჯახუნა. _ შეგვეწიოს! _ ვთქვი მე და გადავკარით! _ შეიძლება?
_ გვკითხა მაღალმა, გაფითრებულმა ინტელიგენტმა, ჩვენს მაგიდას მოადგა და მესამე სკამის ზურგს ორთავე ხელით დაეყრდნო.
_ არ შეიძლება! _ უთხრა ართავაზამ. _ ვა? _ გაუკვირდა გამხდარს! _ რატომ არ შეიძლება.
_ მე ტიფი მაქვს, ამას ჭლექი! _ მიუთითა ჩემზე ართავაზამ. გამხდარმა ეჭვით გადმოგვხედა და მოგვცილდა.
_ ოფიციანტ! _ დაიძახა ართავაზამ, ოფიციანტი მოვიდა. _ ეგ სკამი წაიღე და ორი ას-ასიც მოიტანე! _ უთხრა ართავაზამ.
ოფიციანტმა სკამი წაიღო და ერთი ბოთლი არაყი მოიტანა. _ რაც დაგრჩებათ, უკან წავიღებ!
_ თქვა მან და გვერდზე გადგა. ართავაზამ დაასხა. _ ეს ჩემო... _ თემო! _ გავახსენე მე.
_ ეს, ჩემო თემო, მე და შენს გაცნობას გაუმარჯოს... _ ისევ მომიჯახუნა ძია ართავაზამ.
_ გაუმარჯოს! _ ვთქვი მე და გადავკარი, მერე ვიგრძენი, როგორ ჩაიარა არაყმა ყელი, ჩაიღვარა სხეულში, შეუერთდა სისხლს,
მერე დაიარა ყველა ფოსო, ყველა უჯრედი, ყველა ძარღვი, დაბრუნდა უკან, შემიხურა სახე და დამიბუჟდა საფეთქლები.
დაღლილი ქუთუთოები თავისით დამეხურა. დარბაზი სიბნელეში ჩაწვა,
მერე თანდათან გალღვა სიბნელე და წინ ვარდისფერი ნისლი დაიღვარა ათასი თეთრი, თეთრი, მოციმციმე ვარსკვლავით.
თვალები გავახილე. ნისლი გაიფანტა. ნელ-ნელა ამოცურდა ნისლიდან ჯერ უფორმო სახე, მერე სწორი, ლამაზი,
ოდნავ ნაყვავილარი ცხვირი, შავი წარბები, გაუპარსავი წვერი და მერე საოცრად მშვიდი, წყლიანი და დაღლილი, თაფლისფერი თვალები,
დიდრონი თაფლისფერი, სიბერით ოდნავ მოჭუტული და მშვიდი თვალები.
მე მიცქერდნენ ეს კითხვადგადაქცეული თვალები დიდხანს, დაუხამხამებლად.
ისინი რაღაცის თქმას ელოდნენ ჩემგან, მივხვდი, რომ ისინი არაფერს იტყოდნენ, ვიდრე მე არ ვიტყოდი და არაფერი ვთქვი.
მაშინ ძია ართავაზამ ისევ დაასხა. _ ეს, ჩემო თემო, გაუმარჯოს კაცს,
რომელიც ღამით დადის და კაცს დაეძებს, ეს გაუმარჯოს კაცს, რომელიც ღამით ზის და კაცს ელოდება.
მერე გაუმარჯოს კაცს, რომელსაც ღამით არ სძინავს, ზოგს იმიტომ, რომ არ ეძინება, ზოგს იმიტომ, რომ ეძინება, მაგრამ არ უნდა დაიძინოს.
ისე კი, ორთავე დღეს ელოდება. ჰოდა, გაუმარჯოს ღამეს, რომელიც თენდება...
_ ძია ართავაზამ ისე დალია, არ მომიჯახუნა, ერთი კოვზი ხაში დააყოლა და ისევ მომაჩერდა.
მე ისევ არაფერი არ ვთქვი და დავლიე. მაშინ ძია ართავაზამ ისევ დაასხა.
მე მივხვდი, რომ იგი აღარ დალევდა, ვიდრე ჩემს სათქმელს არ ვიტყოდი და ჭიქა ავიღე.
_ შენ, ძია ართავაზ, გათენებას ელოდები... მე ახლა მთვრალი ვარ.
შენ რამდენი წლისა ხარ, ძია ართავაზ? ართავაზი დუმდა. _ შენ გეკითხები, რამდენი წლისა ხარ? _ არ მოვეშვი მე.
_ ორასის! _ აი, ხომ ხედავ, ორასი წლისა ხარ... მე ოცი წლისა ვარ, დღეს ჩემი დაბადების დღეა!
აი, შენ ორასი წლისა ხარ და გათენებას ელოდები, მე კი...
რას მიყურებ, მე გათენების მეშინია, იცი შენ? არ იცი. მე გათენების მეშინია, სახლში მისვლის მეშინია.
აბა, თუ იცი რატომ? არ იცი!... _ რატომ, ბიჭო, რატომ?!
_ მკითხა ართავაზამ და ისედაც წყლიანი თვალები სულ აევსო ცრემლით.
_ რატომ და, სახლში ახლა ერთი ქალი მელოდება, იგი ზის საწოლზე, თეთრ პერანგში, აი, ამხელა თეთრ პერანგში,
კოჭებამდე პერანგში ზის და მელოდება, უცხო ქალი, სულ უცხო, უცხო, უცხო, იცი შენ რა არის უცხო?
ის ქალი დედაჩემია, თორმეტი წელი არ მინახავს... ახლა მელოდება, რომ დედა დავუძახო, მე კი ვერ ვუძახი, გაიგე?...
იმიტომ, რომ მრცხვენია... კი არ მრცხვენია, მეშინია... კი არ მეშინია, გადავეჩვიე... გაიგე?
_ ძია ართავაზამ თავი დამიქნია. _ ჰოდა, ასე... _ დავამთავრე მე სიტყვა და დავლიე.
ართავაზამ დიდხანს მიყურა, მერე ჭიქა აიღო.
_ ეს იმ დედას გაუმარჯოს, თემო, თორმეტი წელი რომ შვილი არ უნახავს, თორმეტი წელი იჯდა, ელოდა და ჯიგარი არ გაუხმა.
მაინც თავისი ლეკვი მონახა და შვილი დაუძახა.
იმ დედას გაუმარჯოს, ღამე რომ არ სძინავს, იმიტომ კი არა, რომ არ უნდა დაიძინოს, იმიტომ, რომ არ ეძინება და გათენებას ელოდება.
იმ ღამეს გაუმარჯოს, ჩემო თემური, რომელიც თენდება!..
_ ართავაზამ არაყი გადაკრა. მე ბოთლი ავიღე, ართავაზამ ჩემს ჭიქას ხელისგული დააფარა. _ აღარ გინდა! _ თქვა მან.
მე ბოთლი დავდგი. _ ოფიციანტ! _ დაუძახა. ოფიციანტი მოვიდა. _ ანგარიში! _ ცხრა თუმანი!
_ ისე თქვა, არც გაწითლებულა, ართავაზამ ასი მანეთი მისცა და წამოდგა. _ საღოლ! _ გაიღიმა ოფიციანტმა.
_ შეგარგოს! _ თავი დაუქნია ართავაზამ და ქურქის ჩაცმა დაიწყო.
დარბაზი დაცლილიყო. დამლაგებელი ქალები სუფრებს ალაგებდნენ.
მეც წამოვდექი, ძალზე მთვრალი ვიყავი და რომ არ წავქცეულიყავი, ძია ართავაზას ხელი მოვკიდე.
მან კიბეზე ფრთხილად ამიყვანა და ჭადარზე მიმაყუდა. _ შეგიძლია წასვლა? _ მკითხა.
_ ჰო! _ მაშ, წადი, ნელა იარე! _ ძია ართავაზ, შენ არ წამოხვალ? _ სად, ბიჭო? _ ჩემთან! _ შენთან?
ჰო, ოღონდ დღეს არა, სხვა დროს. _ ახლა! _ ახლა კუკიაზე მივდივარ! _ კუკიაზე რა გინდა?
_ დედაჩემის საფლავი უნდა ვნახო. _ თქვა ართავაზამ... _ მეც წამოვალ... _ შენ სახლში წადი, მე კუკიაზე წავალ...
_ ძია ართავაზ! _ რაო? _ მოდი, გაკოცო! _ ართავაზა მოვიდა, ტუჩები ხელისგულით მოიწმინდა, შუბლზე მაკოცა.
ვიდრე მეც ვაკოცებდი, შებრუნდა და წავიდა. იგი მიდიოდა ოდნავ წელში მოხრილი, რხევით, ფეხებს მძიმედ მიათრევდა,
ალბათ, ისიც მთვრალი იყო, გადასასვლელზე გადავიდა, აფთიაქთან რომ მივიდა, უკან მოიხედა,
მე ისევ იქ ვიდექი და ვუცქერდი. ართავაზამ ხელი ჩაიქნია, შებრუნდა და ვერის დაღმართს დაჰყვა.
ჭადარს ხელი გავუშვი და ფილაქანს გავყევი. არაყმა გამიქნია, ჯერ კედელს მივეხეთქე, მერე ისევ ხეს. შევჩერდი. სირცხვილია.
აბა, სწორად თუ გავივლი, სწორად, სულ სწორად, ახლა იმ ხემდე. ჩქარი ნაბიჯით ჯობს წასვლა. აბა, წავედი.
მივედი. ახლა იმ ხემდე. ხალხი ქუჩაში მეჩხრად მოძრაობდა, ჯერ ისევ ადრე იყო. _ უკაცრავად, რომელი საათია?
_ გავაჩერე მოქალაქე. _ შვიდი! _ მიპასუხა მან ისე, რომ საათზე არ დაუხედია. სულ არ მწყენია.
ალბათ, ზეპირად იცოდა, ან მომატყუა, თავიდან მომიცილა.
შეიძლება, საათი არც ჰქონდა, მერე რა, მეც ასე ვაკეთებ ხოლმე, როდესაც მთვრალი მაჩერებს.
_ უკაცრავად, პაპიროსი ხომ არ გექნებათ? _ გავაჩერე მეორე მოქალაქე.
მან უკმაყოფილოდ ამოიოხრა და ნაჩქარევად გამომიწოდა პაპიროსის კოლოფი.
ამას ასანთიც ექნება, მაგრამ ისე ჩქარობს, ან არ მომიკიდებს, ან გამლანძღავს, შეიძლება, გამლახოს კიდეც.
არა უშავს, სხვას გავაჩერებ. _ გმადლობთ, ჩემო ბატონო! _ თავი დავუკარი. _ არაფრის, ბატონო, არაფრის!
_ მომახალა მან და სასწრაფოდ გამშორდა. მელიქიშვილის ქუჩაზე გავედი. გამყიდველები უკვე მაღაზიის კარს აღებდნენ.
_ უკაცრავად, ასანთი ხომ არ გექნებათ... _ მივედი ერთ-ერთთან, რომელიც კარს ლუქს აძრობდა.
მან უხმოდ ამოიღო ჯიბიდან ბრტყელი ასანთი და გამომიწოდა. მე მოვუკიდე პაპიროსს და უკან გავუწოდე.
_ შენთან იყოს, მე მეორეც მაქვს, _ მითხრა მან და მაღაზიის კარი გააღო. _ გმადლობთ! _ ვუთხარი მე და წავედი.
ეს ჩემი სახლის სადარბაზოა, ერთი საფეხური, მეორე, მესამე, მეოთხე, მეხუთე, მეექვსე, ნეტავ რამდენი საფეხურია?...
ჩემს სიცოცხლეში არ დამითვლია... თუმცა, როგორ არ დამითვლია. ბავშვობაში მეტს რას ვაკეთებდი...
მაგრამ არ მახსოვს. უკან ვბრუნდები და ხელახლა ვითვლი.
ერთი, ორი, სამი, ოთხი, ხუთი, ექვსი, შვიდი, რვა, ცხრა, ათი, თერთმეტი საფეხურია.
მე მეოთხე სართულზე ვცხოვრობ, ესე იგი, რვაჯერ თერთმეტი... რამდენია რვაჯერ თერთმეტი?..
რვაჯერ თერთმეტი ბევრია... მთელი სიცოცხლე უნდა იარო, მთელი სიცოცხლე, ბოლოში რომ მიხვიდე...
რვაჯერ თერთმეტი... ელექტრონის ღილაკს ხელი დავაჭირე და ვიდრე დარეკავდა, კარი გაიღო.
კარში იდგა დედა, ჩემი დედა, ჭაღარა და ლამაზი, ისეთი ლამაზი, როგორიც თორმეტი წლის წინ,
როდესაც იგი მსოფლიოში ყველა დედაზე ლამაზი იყო. _ გამარჯობა, დედა! _ ვთქვი მე. დედა იდგა კარში.
იგი არ ტიროდა, იგი იღიმებოდა, თვალებიდან მდუღარე ცრემლები ჩამოსდიოდა და აცახცახებულ ნიკაპთან ეკვრებოდა.
_ გამარჯობა, დედა! _ გავიმეორე მე.
გულიკო. ოტკინის გორაზე ისევ გაზაფხულია, თბილისში კი გაგანია ზაფხულია.
თბილისი იწვის, დნება, ასფალტს ოხშივარი ასდის, თაკარა მზე დადის თუნუქის სახურავებზე, იხედება ყველა სახლის ფანჯარაში,
მერე, დალოცვილი, დაეკიდება ქალაქს ზედ თავზე და ისე დიდხანს დასცქერის, გეგონებათ, წასვლას არ აპირებსო,
მტკვარი ილევა, ილევა და ბოლოს ისე პატარავდება, რომ იმ დღეს ვიღაც თავხედი ფეხით გადიოდა მუხრანის ხიდთან.
ზაფხულია ახლა თბილისში და სახლში არ დაიდგომება. ჰოდა, ვიდრე მზე სახურავებზე ბორიალს დაიწყებდა, მე ავდექი.
დედა უკვე სამზარეულოში იყო და ჩაის ადუღებდა. რომ დამინახა, გამზადებულ ჭიქაში ფერი ჩაასხა. ზარმა დარეკა.
_ წადი, გაუღე, შვილო! _ მითხრა მან. მე კარი გავაღე. გურამს ოთახისკენ არც გაუხედია, პირდაპირ სამზარეულოში შემოვიდა.
_ გამარჯობათ, დეიდა ანიკო! _ თქვა მან და ჩემს ჭიქას მიუჯდა.
_ გაგიმარჯოს, შვილო! _ გაიგე, თემო, ჩერჩილი იარაღს აჟღარუნებს! _ თქვა მან და წარბები შეიკრა.
_ კარგი თუ ძმა ხარ! _ გავიკვირვე მე. _ ჩემი თუ არ გჯერა, რადიოს ჰკითხე! _ გაიღიმა მან ირონიულად.
_ რაო, რადიომ? _ ვკითხე ახლა მე. _ რადიომ თქვა, ჩერჩილი იარაღს აჟღარუნებსო!
_ მერე? _ მერე არაფერი, შევარცხვინე ის კაცი, იარაღს რომ ამოიღებს და არ იხმარს!
_ ისე თქვა, თითქოს პროფესიონალი მაუზერისტი ყოფილიყო. _ ვის უჟღარუნებს, შვილო, იარაღს, რა თქვა რადიომ?
_ ჰკითხა დედამ. _ ჩვენ გვიჟღარუნებს, დეიდა ანიკო, ჩვენ! _ დააწვა ბოლო სიტყვას გურამი.
_ ომი გინდა, ბიჭო? აღარ მოგბეზრდა ნავთის და პურის რიგში დგომა? _ ვკითხე მე და ჩაი მოვსვი.
_ ომი კი არა, ქვეყანა დაინგრეს მინდა! _ თქვა მან და თითით ქვესკნელი გახვრიტა.
_ რატომ? _ იმიტომ, ამხანაგო ბარამიძე, რომ აღარ შემიძლია ამდენი ნერვიულობა, გამოცდაზე შტერივით ჯდომა,
დაკარგული სტიპენდიის შეცხადება, მუხლების კანკალი, ყელის ბდღვნა, ამომხდა სული სამიანის ნატვრაში,
სტატისტიკის ჩამბარებელი მე მაინც არ ვარ და ბარემ დაიწყოს, თუ დასაწყებია, ჩერჩილს მაინც დავაბრალებ,
არ მაცალა ჩაბარება-მეთქი, არადა, მარტო მამაჩემის ანგლობამ მომკლა. _ რაო, რა მინდაო?
_ შენ რას გერჩი, შვილო, ჩემი დაღუპული ხარ, დებილების სკოლაში უნდა შემეყვანე, ოქროს მედალოსანი იქნებოდიო.
_ ვითომ? _ შემეპარა ეჭვი. _ შენ ხუმრობ და რა ადვილი სწავლა ყოფილა თურმე.
მაგალითად, მიმდინარეობს გამოცდა, კედელზე გაკრულია სურათები: ვაშლი, მსხალი, ატამი;
გამოდიხარ, გამომცდელი გეკითხება: _ აბა, ბარამიძე, კარგად დააკვირდი, ნუ აჩქარდები, დაფიქრდი და ისე მიპასუხე, რა არის ეს?
_ და ხელს ადებს ვაშლს. შენ აკვირდები ვაშლს და პასუხობ: _ ვაშლი, პატივცემულო მასწავლებელო!
_ ყოჩაღ, ყოჩაღ! ხუთი, ბარამიძე! _ გეუბნება კმაყოფილი პედაგოგი და გიწერს ხუთს.
თუ ვაშლზე იტყვი მსხალიაო, მაშინ ოთხს გიწერს, თუ იტყვი ატამიო _ სამს. _ კომპოტი რომ თქვა?
_ რას ამბობ, კომპოტზე ასპირანტურაში აწყობენ. _ ორს რაზე წერენ? _ გამეცინა მე.
_ ორს წერენ იმ შემთხვევაში, თუ ვაშლზე იტყვი ტრამვაიაო! _ აბა, კი იქნებოდი, შვილო, ოქროს მედალოსანი.
_ დაამშვიდა დედამ. სამთავეს სიცილი აგვიტყდა. ჩაის სმას მოვრჩით. მე კონსპექტები ავიღე.
_ მალე დაბრუნდებით? _ გვკითხა დედამ. _ დღეს გავათენებთ! _ უპასუხა გურამმა.
კიბეზე ჩავირბინეთ, ხუთ ნომერ ტრამვაიში ჩავსხედით, დახურულ ბაზრამდე, რა თქმა უნდა,
უბილეთოდ ვიმგზავრეთ, იქიდან ათ ნომერში გადავჯექით. იმაშიც, რა თქმა უნდა, უბილეთოდ ვიმგზავრეთ.
ნაძალადევთან ჩამოვედით და ლოტკინის გორას ფეხით შევუდექით,
ლოტკინის გორას, სადაც ჯერ ისევ გაზაფხული იყო, სადაც იდგა პატარა სახლი, პატარა ეზოთი, დეზებიანი მამლით, ავი ძაღლით,
პატარა ჩეროთი და სადაც კარგი, ძალიან კარგი გულიკო ცხოვრობდა.
გულიკო ჩემი თანაკურსელია და, როდესაც თბილისი დუღს, მე და გურამი მასთან ვმეცადინეობთ.
გარდა იმისა, რომ გულიკოს ეზოში გრილა და მე და გურამს გვიხარია მასთან მეცადინეობა,
გულიკოს კომკავშირის კომიტეტის მიერ დავალებული აქვს, თვალყური ადევნოს ორებისა და სამების სწორ ბალანსირებას ჩვენს მატრიკულებში.
ამ ბოლო დროს საქმე გართულდა, რადგან ორების კუთრი წონა მკვეთრად გაიზარდა ჩემსა და გურამის შემოსავალში.
მეცნიერების მწვერვალებისკენ მიმავალი ფართო შარაგზა რომ არ არსებობს და რომ ამ მწვერვალებისკენ ვიწრო ბილიკებს მივყავართ,
ეს მე და გურამმა პირველსავე კურსიდან ვიცოდით და ამიტომ გულმოდგინედ ვუსმენდით გულიკოს,
რომელიც ისე მხატვრულად გვიკითხავდა ჯავშნოსან პოტიომკინზე ბორშჩში აღმოჩენილი მატლის გამო დაწყებულ აჯანყებას,
რომ პირადად მე რამდენიმეჯერ ნერწყვიც კი გადავყლაპე.
გულიკო კონსპექტს კითხულობს, თან დროდადრო ამოგვხედავს, გვამოწმებს, ყურს თუ მიგდებენო.
გურამი ზის მრგვალ მაგიდაზე იდაყვდაყრდნობილი, ნიკაპი ცალ მუშტზე ჩამოუსვენებია და თვალები მიუნაბავს.
კარგად ვერ გაიგებ _ თვლემს თუ ყურს უგდებს გულიკოს.
მე ალუჩის ტანზე ვარ მიყრდნობილი ზურგით და თვალს არ ვაცილებ მის ლამაზ, პატარა თავს,
რომელსაც ამომავალი მზე ნათელივით ადგას და მხრებზე დაყრილ ოქროსფერ თმას ცეცხლივით ეკიდება.
_ გულიკო! _ ვამბობ მე, რატომ, თვითონაც არ ვიცი. _ რა? _ მეკითხება გულიკო თავაუღებლად.
_ არაფერი. _ მაინც? _ გადაჯექი. თორემ თმაზე ცეცხლი მოგეკიდება. _ ვიკრიჭები მე. _ სულ არ არის სასაცილო!
_ ამბობს გულიკო და კითხვას განაგრძობს. გურამმა, ზარმაც კატასავით, ცალი თვალი აახილა.
მერე ჯიბიდან პაპიროსი ამოიღო და ხელის ჩაქნევით მანიშნა, ასანთი ხომ არ გაქვსო. მე გულიკოს თავზე ვანიშნე.
გურამი ზანტად ადგა, პაპიროსი გულიკოს ცეცხლივით თმაში ჩარგო და ხარბად მოქაჩა. _ არ ეკიდება.
_ თქვა მან და მხრები აიჩეჩა. _ მორჩით ახლა ლაზღანდარობას! _ გაბრაზდა გულიკო და თმაზე ხელი გადაისვა.
_ თუ არ გინდათ, ნუ გინდათ, მე ეს კონსპექტი სამჯერ მაქვს წაკითხული.
_ გულიკოს შემოვევლე, ჩემს კეთილ, ჩემს კარგ, ლამაზ და ნიჭიერ გულიკოს, გვეყოფა ახლა სწავლა-განათლება.
წავიდეთ სადმე, გავიაროთ! _ გამოიგლიჯა ყელი გურამმა. _ შენც ასე ფიქრობ? _ მკითხა გულიკომ.
_ დიდი ხანია და ვერ გიმხელ სიყვარულივით! _ თავი დავხარე მე. გულიკოს გაეღიმა და წიგნი დაკეცა.
_ დედა! _ გასძახა მან ოთახში მოფუსფუსე დეიდა თამარს. _ რაო, შვილო! _ გამოხედა დედამისმა.
_ დედა, ბიჭები მიდიან, მე გავაცილებ. თუ დამაგვიანდა, არ შეგეშინდეს.
_ წადი, შვილო, მაგრამ ამსისქე კონსპექტი ასე მალე ისწავლეთ? _ გაუკვირდა დეიდა თამარს.
_ მკითხეთ, რაც გინდათ! _ უთხრა ნაწყენმა გურამმა და საპასუხოდ მოემზადა.
_ მე რა გკითხო, შვილო, არც ჩამიხედია შიგ. _ თქვა დეიდა თამარმა.
_ არ ვარგა, არ ვარგა, ქალიშვილო, ასე შორს ვერ წახვალთ, ჩაიხედეთ, წაიკითხეთ და შემოდგომაზე მობრძანდით!
_ დაარიგა ჭკუა გურამმა და ჭიშკრისკენ წავიდა. _ წავედით, დედა! _ თქვა გულიკომ და ხელი მომკიდა.
_ წადი, შვილო, ძალიან ნუ დაიგვიანებთ!
ფუნიკულიორიდან ღამის თბილისი ვარსკვლავებით მოჭედილ ცას ჰგავს, და ისე ჰგავს, რომ გეგონებათ, ზეცა დაბლა ჩამოვიდა,
გულაღმა ამოტრიალდა და თქვენ ზევიდან დასცქერით.
ყველა ნაცნობი ვარსკვლავი და თანავარსკვლავედი აქ არის, თქვენს ქვემოთ, დიდი და პატარა დათვის თანავარსკვლავედები,
სასწორ-სამართალი, მარეხი, ირმის ნახტომივით დაღვრილი მსუბუქი ნისლი.
შორს, უამრავი მოწყვეტილი ვარსკვლავებივით გაელვებული და ჩამქრალი მანქანის ფარები.
ფუნიკულიორი კოსმოსში მოცურავე დედამიწას ჰგავს.
რადგან დაბლაც ზეცაა, მაღლაც და ყველგან, ყოველი მხრიდან ზეცაა: უსაზღვრო, უნაპირო, დაუსაბამო,
ვარსკვლავებით მოჭედილი ზეცა და კიდევ მეტი, თქვენ თვითონა ხართ დედამიწა, პატარა დედამიწა, ცოცხალი, მსუნთქავი, ფიქრიანი, მეოცნებე,
დაკარგული და გზადაბნეული თქვენი ბადალი, ყველა თქვენი ტკივილისა და სიხარულის ბადალი,
ცოცხალი მიწის მაძიებელი ამ ვარსკვლავების უსაშველო ორომტრიალში.
მე არ ვიცი რაზე ფიქრობს გულიკო. იგი დაყრდნობილია მოაჯირზე და თბილისს გასცქერის.
ჩემთვის სულერთია რაზე ფიქრობს გურამი, მაგრამ არ არის სულერთი _ რაზე ფიქრობს გულიკო.
მე მინდა, გულიკო იმაზე ფიქრობდეს, რაზეც მე, ზუსტად იმაზე თუ არა, მსგავს რამეზე მაინც.
რამდენჯერ მინატრია, ღმერთო, აი, ახლა ვკითხავ და ნეტა იმაზე ფიქრობდეს, რაზედაც მე.
ათასჯერ ვკითხე და გულიკო არასოდეს არ ფიქრობს იმაზე, რაზედაც მე, ახლა მე ვფიქრობ:
გურამი რომ რამეს მოიმიზეზებდეს და წასვლას დააპირებდეს, გულიკო სთხოვს, არ წახვიდეო.
გურამი მაინც წავა. მაშინ გულიკოც დააპირებს წასვლას, მაგრამ მე ვთხოვ, და გულიკო დარჩება.
მერე მე გულიკოს ვეტყვი ყველაფერს, ვეტყვი, რომ მე იგი მიყვარს უკვე ორი წელია,
რომ სულ მასზე ვფიქრობ, რომ მას შეიძლება არ ვუყვარდე, მაგრამ ეს ჩემთვის არაფერს არ ნიშნავს, მაგრამ...
გულიკოს არ შეიძლება, არ ვუყვარდე, რადგან ვატყობ, რომ ძალიან ვუყვარვარ. მე ვფიქრობ... _ წავედი მე!
_ თქვა უცებ გურამმა და ამოიოხრა. _ ხვალ დილით ადრე ვარ ასადგომი, ნავთია მოსატანი.
_ ცოტაც მოიცადე და ერთად წავალთ! _ ვუთხარი მე. _ არ შემიძლია! _ თქვა გურამმა.
_ თუ არ შეგიძლია, წადი, მე და თემური დავრჩებით, არა, თემო? _ მკითხა გულიკომ.
_ აბა რა, ახლა თბილისში ჩასვლა იქნება? _ სული ამოძვრება კაცს. _ ჰოდა, წავალ, კარგად იყავით! _ კარგად!
_ დილას გამოიარე. _ ჰო! გურამი წავიდა. მე ახლა გულიკოს ვუცქერ, გულიკო კი თბილისს.
მე ახლა მხოლოდ გულიკოზე ვფიქრობ, გულიკო კი ნეტავ რაზე? ღმერთო,
აი ახლა ვკითხავ და ნეტავ ამისრულდებოდეს და ახლაც თუ სხვა რამეზე ფიქრობს, ჩემს სიცოცხლეში აღარ ვკითხავ.
_ თემო! _ რა, გულიკო? _ თემო, რაზე ფიქრობ? _ მკითხა გულიკომ და თვალებში ჩამხედა.
მე მოულოდნელობისაგან პირი დავაღე. გულიკო თვალს არ მაცილებდა.
_ არაფერზე, გულიკო, აბა, რაზე უნდა ვიფიქრო! _ ძლივს ამოვღერღე. გულიკომ ოდნავ გაიღიმა და თვალი ამარიდა.
_ შენ რაზე ფიქრობ, გულიკო? _ მე რაზე ვფიქრობ? შენზე ვფიქრობ. _ თქვა გულიკომ და ისევ გამიღიმა.
_ ახლა, ამ წუთში? _ ახლა, ამ წუთში! _ კიდევ რაზე ფიქრობ, გულიკო? _ ვთქვი მე და ხმაში ხრინწი შემეპარა.
_ კიდევ ჩემზე, თემო! _ კიდევ? _ მეტი არაფერზე. როდესაც შენზე ვფიქრობ, მაშინ ჩემზეც ვფიქრობ, მეტზე არაფერზე.
ალბათ, ჭკუა არ მყოფნის, კიდევ რამეზე რომ ვიფიქრო. _ სხვა დროსაც თუ ფიქრობ ჩემზე? _ კი. _ ხშირად? _ ხშირად.
_ ძალიან? _ არა! _ გულიკო ახლა თავჩაღუნული იდგა მოაჯირთან და თავის თხელ და გამჭვირვალე თითებს დასცქეროდა.
მე რაღაცის შემეშინდა და აღარაფერი ვკითხე, მაგრამ გულიკომ თვითონ თქვა: _ ხანდახან ვფიქრობ, თემო, ხანდახან და დიდხანს.
ახლოს მივიწიე გულიკოსთან, ჩემი მკლავი მის მკლავს შეეხო.
ვიგრძენი, როგორ შეუტოკდა მკლავი გულიკოს, მაგრამ არ გაწეულა. _ გულიკო!
_ გულიკომ შემომხედა პირდაპირ თვალებში. ვერ გავუძელი და თვალი ავარიდე.
_ გულიკო, რას ფიქრობ ჩემზე? _ ვკითხე ხმის კანკალით და პასუხის მოლოდინში თვალები დავხუჭე. _ რასაც შენ ჩემზე!
_ თქვა გულიკომ ჩუმად. გული ყელში მომებჯინა და სუნთქვა შემეკრა.
ხელი გადავხვიე და გულიკომ ჩემი ხელი მხარსა და ლოყას შორის მოიმწყვდია, ზედ თავი დაასვენა და თვალები მოხუჭა.
_ გულიკო, იცი, მე რას ვფიქრობ შენზე? ახლა ყველაფერს გეტყვი...
_ გულიკოს თვალები არ გაუხელია, ისე გაიქნია თავი _ არ მითხრაო, მაგრამ მე არ შემეძლო გაჩერება, როგორც მთიდან დაგორებულ ლოდს,
რომელიც წლობით ბეწვზე ეკიდა და რადგან მოწყდა, ახლა თან უნდა წამოეღო ყველაფერი, რაც გზაზე შეხვდებოდა, რათა ქვევით ზვავად,
მეწყრად და ნამქერად ჩასულიყო... _ მე ამ ზაფხულს ზღვაზე წავალ...
არა ჯერ ცხვარში წავალ, ლებაის კარის მთებში, მერე ზღვაზე... შეიძლება სოფელშიც წავიდე...
ზღვა ისე მიყვარს, როგორც არაფერი, ზღვა და მზე, მზე და ზღვა ორი სასწაულია...
ხომ არის სასწაული? არის, რა თქმა უნდა. მე შემიძლია, დავჯდე ზღვის პირას, ზღვისკენ ზურგით და ვუყურო მზის ამოსვლას,
მერე შევტრიალდე ზღვისკენ და ვუცქირო მზის ჩასვლას პირდაპირ ზღვაში.
მერე დაველოდო მზის ამოსვლას, მერე ჩასვლას და ასე მთელი სიცოცხლე. წელს მე და შენ ერთად წავალთ ზღვაზე.
მე დავდებ შენს კალთაზე თავს და მთელი დღე შენ გიყურებ, შენ თუ გინდა, მზეს უყურე, ან ზღვას, რასაც გინდა უყურე,
ოღონდ მე ნუ მიყურებ... როდესაც შენ მიყურებ, მეშინია...
თან მიხარია, ამიტომ მირჩევნია, მე გიყურო, შენ კი არა, შენ ხანდახან მიყურე, ჰო, გულიკო?
მე და შენ ერთად წავალთ ზღვაზე, არა? _ ჰო, თემურ, ჰო, _ ჩურჩულით თქვა გულიკომ და თვალები ოდნავ გაახილა.
მე შემოვატრიალე იგი, ცეცხლივით თმებში ორთავე ხელი შევაპარე საფეთქლებთან და ჩემსკენ მოვიზიდე.
მის ფართოდ გახელილ თვალებში ცრემლში შეზავებული უსაზღვრო ბედნიერება, სიყვარული და კიდევ ჩემთვის მუდამ გამოუცნობი რაღაც ციმციმებდა,
ის გამოუცნობი რაღაც, რისიც ასე მეშინოდა, და რომ გამექრო ეს შიში, ორთავე თვალში ვაკოცე გაბმულად და ფრთხილად...
მერე ყველაფერი თავის ადგილზე დაბრუნდა. თბილისი ისევ ციმციმებდა დაბლა და საოცრად ჰგავდა გულაღმა ამობრუნებულ ზეცას.
მაღლა ისევ უსაზღვრო ცა იყო მოჭედილი დიდი და პატარა ვარსკვლავებით.
ყველგან ზეცა იყო, საითაც არ გაიხედავდი, დაუსაბამო ზეცა, და მე ვიყავი დედამიწა,
პატარა დედამიწა, ცოცხალი, მსუნთქავი, ფიქრიანი, მეოცნებე, ნატანჯი, გადარჩენილი,
უსაზღვროდ ბედნიერი და გვერდით მედგა ყველა ჩემი ტკივილისა და სიყვარულის ბადალი,
სიყვარულისა და ტკივილის მატარებელი, ცოცხალი მიწა,
და მე აღარ ვიყავი მარტო ამ ვარსკვლავების უსაშველო ორომტრიალში.
დედა. კარი ჩუმად შევაღე. დედა სარკმელთან იჯდა და ვარაზის ხევს გასცქეროდა.
იგი ყოველთვის მელოდა, რა დროსაც არ უნდა მივსულიყავი. მელოდა ჩუმი, სევდიანი და საყვედურით სავსე თვალებით.
მე ვგრძნობდი, რომ რაღაც დანაშაულს ჩავდიოდი, როდესაც მივდიოდი და არ ვაფრთხილებდი, მაგრამ სხვანაირად არ შემეძლო,
12 წლის მანძილზე ჩემთვის არავის უკითხავს, როდის დაბრუნდებიო და როდესაც ახლა მეკითხებოდნენ,
სასტიკად ვღიზიანდებოდი. ამიტომ ხან განზრახ ვიგვიანებდი, ხან სულ არ მოვდიოდი სახლში.
დედა გრძნობდა ამას და რაც დრო გადიოდა, უფრო დარდიანი და უფრო უსიტყვო ხდებოდა.
მე ღამეებს თეთრად ვათენებდი და ჩემთან ერთად ისიც.
ღამენატეხი უგრძნობლად ვიძინებდი და როდესაც თვალს ვახელდი, კვლავ მისი სევდიანი თვალები მიმზერდნენ,
იგი არაფერს მეკითხებოდა, არც მიყვებოდა. არც მე ვეკითხებოდი არაფერს და არც არაფერს ვუყვებოდი,
მაგრამ დღეს სულ სხვა დღე იყო. დღე, როდესაც მოსაუბრე თუ არა გყავს, გინდა კედელს, ქვას, ხეს,
რასაც გინდა, ვისაც გინდა ელაპარაკო. მივედი დედასთან, გვერდით მივუჯექი, ორთავე ხელი ფრთხილად კალთაზე დავაწყვე და თაფლისფერ,
ჭკვიან თვალებში ჩავხედე. _ რა იყო, შვილო? _ მკითხა მან და თავზე ხელი გადამისვა.
_ დედა, შენ ხომ გახსოვს ზღვა, მე მახსოვს, ქობულეთში დაგყავდი ბავშვობაში! _ ჰო, შვილო!
_ ზღვაში მზის ჩასვლას ერთად ვუცქერდით. _ მახსოვს, შვილო. _ დედა გაკვირვებული მიცქერდა.
_ ხომ არის ზღვა და მზე ორი სასწაული? მზე ისეთი სასწაულია, რომლის ცქერა არასოდეს მოგწყინდება...
ხომ, დედა? _ არა, შვილო! _ თქვა დედამ, თვალები დახუჭა და თავი გაიქნია.
იგი დიდხანს დუმდა, ალბათ, რაღაცას იგონებდა. _ დედა. _ გავახსენე მე თავი.
_ მზე სასწაულია, _ დაიწყო მან დუმილის შემდეგ, _ მზე სასწაულია, მაგრამ შენ არ გინახავს ნამდვილი მზე...
მზით დამწვარი უსაზღვრო ტრამალი... მზით დამწვარი ქვა, მიწა, ხე, ქვიშა, გამხმარი ხახა, გამხმარი ტვინი.
არის წუთები ცხოვრებაში, როდესაც მზე გეზიზღება და უცქერ მზის ჩასვლას მხოლოდ იმიტომ, რომ იგი ჩადის და გიხარია მისი ჩასვლა,
რათა ხელმეორედ აღარ ამოვიდეს, ისეთი ულმობელი, როგორიც გუშინ. გაიგე, შვილო? მე არაფერი არ ვუპასუხე.
დედამ სევდიანად გაიღიმა. _ ისეთი მზე, შენ რომ გიყვარს, მართლაც სასწაულია, მისი ცქერა სიკვდილამდე არ მოსწყინდება კაცს.
_ დაამთავრა მან და ცხელი ხელი სველ შუბლზე გადამისვა. თავი კალთაში ჩავუდე.
_ დედა, შენ ხომ ხედავ, რომ მე პატარა აღარა ვარ. შენ ისევ რვა წლის გგონივარ, მაგრამ მე უკვე ოცი წლისა ვარ.
შენ ჩემი ყველაფერი გიკვირს, ის, რაც მე კარგი მგონია, შენ არ მოგწონს, რაც მახარებს, შენ იმის გეშინია, სულ ეჭვის თვალით უყურებ.
ან დაივიწყე, დედა, ყველაფერი, ან მითხარი, რა ვქნა?... _ ვთხოვე მე და კალთაზე ვაკოცე.
_ მაგის დავიწყება არ შეიძლება! _ თქვა დედამ. _ რისი, მე რომ რვა წლის აღარ ვარ?
_ ავწიე თავი და თვალებში ჩავხედე. _ არც მაგის. _ მიპასუხა მან და ნიკაპი აუკანკალდა. _ რატომ, დედა, რატომ?!
_ იმიტომ, რომ ბავშვი ფიქრსა და შეგნებაში არ იზრდება.
_ კი მაგრამ, შენ ხომ ხედავ, რომ მე ოცი წლის ვარ და არა რვის? _ ეს ჩემთვის არაფერს არ ნიშნავს!
_ თქვა დედამ და მწარედ გაიღიმა. _ ის, რომ მე დღეს, მე დღეს... _ ენა დამება. _ რა დღეს? _ მკითხა მან მშვიდად.
_ მე დღეს გულიკოს ვუთხარი, რომ იგი ქვეყანას მირჩევნია და რომ ჩვენ წავალთ ზღვაზე, მე მას კალთაში ჩავუდებ თავს,
ჩვენ დილიდან საღამომდე ვუყურებთ ამომავალ და ჩამავალ მზეს, მზეს, რომელიც შენ არ გიყვარს და,
რომ ჩვენ მთელი სიცოცხლე ერთად ვიქნებით. ეს შენთვის არაფერს არ ნიშნავს?
დედა ფეხზე წამოდგა, ჩემი თავი ერთი ხელით მკერდზე მიისვენა, მეორეთი თმის ვარცხნა დამიწყო და ჩუმად,
თავისთვის ჩურჩულს მოჰყვა... _ ნიშნავს, როგორ არ ნიშნავს, ყველაფერს ნიშნავს, ჩემო თემური, ყველაფერს ნიშნავს, შვილო,
ოღონდ შენ იყავი ჩემთან, ჩემი შვილი იყავი, უცხო ნუ იქნები...
გესმის, უცხო, და მე ყველაფერს დავივიწყებ, ოღონდ მეც მითხარი ის, რაც შენს გულიკოს უთხარი.
მითხარი, შვილო, რომ გიყვარვარ, რომ მთელი სიცოცხლე ერთად ვიქნებით, თორემ გასკდა ეს ოხერი გული, ბიჭო, გასკდა!...
_ დედა სკამზე დაეშვა და ხელები სახეზე აიფარა. მე რაღაც მომაწვა ყელში, მაგრამ თავი შევიკავე,
წინ დავუჯექი და ისევ დავაწყვე ხელები კალთაზე. დედა არ ტიროდა, მას ხელები უთრთოდა მხოლოდ.
ცოტა ხნის შემდეგ იგი დაწყნარდა და ხელები ჩამოიღო სახიდან. _ დედა! _ დავიწყე მე.
_ უკვე ორი წელია გულიკო მიყვარს, წარმოგიდგენია? ორი წელი... _ ეგ ბევრი არ არის, შვილო!
_ თქვა დედამ და გამიღიმა. მე აღარ ვიცოდი, რა მეთქვა. _ მე შენც ძალიან მიყვარხარ... _ ვთქვი გაუბედავად.
_ ვიცი! _ თქვა დედამ და ისევ გამიღიმა. _ ოღონდ... _ გულიკო უფრო გიყვარს და სულ მასთან გინდა იყო.
_ გამაწყვეტინა მან. _ არა! _ ჰო! _ გულიკო სხვანაირად მიყვარს.
გულიკო ახლა შემიყვარდა, შენ კი... რამდენი ხანია. _ ბევრი, ძალიან ბევრი, იმდენად ბევრი, რომ დაგავიწყდა!
_ თქვა დედამ. _ დედა, შენ მამა გიყვარდა? _ ვკითხე უცებ. დედამ თვალები დახუჭა და არაფერი მიპასუხა.
მე მივხვდი, რომ სისულელე ვთქვი... _ შენ მამაშენი თუ გახსოვს? _ მკითხა დედამ ცოტა ხნის შემდეგ.
მე დავფიქრდი: ღმერთო, ნუთუ არ მახსოვს? ვიგონებ, გვერდზე ორი ოქროს კბილი ჰქონდა, საშუალო ტანის იყო, ლამაზი, შავი თმა ჰქონდა,
იმდენად შავი, რომ ლურჯი ფერი გადაჰკრავდა. ტყავის პალტოს იცვამდა, ხან ჩექმა ეცვა, ხან ცხვირწაჭრილი ფეხსაცმელი და ვიწრო შარვალი,
მკაცრი კაცი იყო და თუ ვინმეს რამე ჭირდებოდა, ჩემთვის უნდა ეთხოვა. მე ვუყვარდი ძალიან. კიდევ რა? მეტი არაფერი.
თვალები დახუჭული მაქვს და მინდა, წარმოვიდგინო ასეთი კაცი, მამაჩემი.
ვერაფერს ვხედავ, სიცარიელეა, აბსოლუტური სიცარიელე.
ესე იგი, რაც ვიცი, მონაყოლია, სხვისი მონაყოლი, მე არაფერი არ მახსოვს და რაც უნდა ვიხსენო, ვერ გავიხსენებ.
_ არა, დედა, არ მახსოვს, სულ არ მახსოვს. მეგონა, მახსოვდა... _ არც სურათი გინახავს? _ არა!
დედა კარადასთან მივიდა, ჩანთა გახსნა, რაღაც სურათი ამოიღო და წინ დამიდო.
მე გაშტერებული დავცქეროდი სურათს, მერე დედას ავხედე, იგი იდგა გაფითრებული და ხმას არ იღებდა.
სურათი ხელში ავიღე. ჩემს წინ დათვის ტყავზე დაგორებული ერთი წლის შიშველი ბავშვი უდარდელად იღიმებოდა.
_ რა არის ეს? _ ვკითხე შეშინებულმა. _ ეს არის მამაშენი, შენი სურათი ეგონათ და დამიტოვეს.
_ თქვა დედამ. _ მერე? _ ვთქვი მე და ტანზე ბუსუსები დამაყარა. _ მერე არაფერი, ეს არის მამაშენი, მე კი დედაშენი.
სურათი მაგიდაზე დავაგდე. მერე მივედი დედასთან, მკერდზე თავი დავამხე და ავტირდი.
დედა ჩუმად იდგა, იგი არც მაწყნარებდა, არც არაფერს მეუბნებოდა. _ დედა, მაპატიე, ჩემო საწყალო დედიკო!
_ დავიწყე მე და, რომ არ მებღავლა, კბილებს კბილებზე ვაჭერდი. _ მაპატიე, რაც ტკივილი მოგაყენე. მეც, მამაჩემმაც.
მე მაპატიე, დედა. მე შენი გულისთვის ყველაფერს გავაკეთებ, რასაც მეტყვი, ყველაფერს, თუ გინდა,
კაცს მოვკლავ, გინდა, გულიკოს თავს დავანებებ, თუ გინდა, თავს მოვიკლავ, ოღონდ მაპატიე ყველაფერი, მაპატიე...
_ ვამბობდი მე და მკერდს ვუკოცნიდი. დედა თავზე ხელს მისვამდა და ხმას არ იღებდა.
მერე თითქოს რაღაც გაახსენდაო, ჩუმად დაიწყო: _ მე შენ არაფერს არ გთხოვ და არც გავალებ,
შენ ჩემი გულისთვის არც თავი მოიკლა და არც სხვა მოკლა, მაგას ნუ ამბობ...
გულიკოს თავი რატომ უნდა დაანებო, გიყვარდეს, თუ გიყვარს და იმასაც თუ უყვარხარ.
ჯერ თქვენ არ იცით, რა არის სიყვარული და დიდხანს ვერ გაიგებთ. მე ჩემი სიცოცხლე ჯერ არ დამიმთავრებია.
გზა კი, მგონი, დავამთავრე, ბოლოში გავედი. ვიდრე ცოცხალი ვარ, ვეცდები, მოგყვე გზაზე, რომ არსად გადავარდე.
იქნებ ხელი დაგჭირდეს და შეგაშველებ. შენ შენი გზა გაქვს და შენი გზით უნდა იარო, შვილო...
_ როგორ, დედა, როგორ! _ არ ვიცი, შვილო! ეგ რომ ვიცოდე, მაშინ რა გვიშავს? _ მაინც, რა უნდა გავაკეთო?
_ ყველაფერი, რასაც სიკეთე და პატიოსნება ჰქვია. _ მაინც? _ არ ვიცი, შვილო.
ზოგი ისე ჩადის ბოროტებას, სიკეთეს აკეთებს ჰგონია... _ დედა დადუმდა, მეც დავდუმდი.
მერე სარკმელთან მივიდა და ისევ ვარაზის ხევს დაუწყო ცქერა. მე მივედი და გვერდში ამოვუდექი.
იგი მიხვდა, რომ კიდევ ველოდი მისგან რაღაცის თქმას. მობრუნდა და გამიღიმა.
_ ოღონდ ჯერ სიკეთის და ბოროტების გარჩევა უნდა ისწავლო! _ როგორ, დედა? _ ვკითხე ისევ.
_ არ ვიცი! _ მხრები აიჩეჩა დედამ. _ ცხოვრება თვითონ გასწავლის. _ ახლა რა ვქნა? _ ახლა? _ დედა დაფიქრდა.
_ ახლა წადი და დაწექი. _ მითხრა მან და შუბლზე მაკოცა. მე უხმოდ შევტრიალდი და დავწექი. დილით, როდესაც გავიღვიძე,
დედა კვლავ სარკმელთან იჯდა, მკლავზე თავი დაედო, ტკბილად ეძინა და იღიმებოდა.
ჩუმად ჩავიცვი, წიგნი ავიღე და კარი გავაღე. _ ადექი, შვილო? _ გავიგონე მისი ხმა.
შემოვტრიალდი და თანხმობის ნიშნად გავუღიმე. _ სად მიდიხარ? _ მკითხა მან.
...მე, ჩემდა გასაოცრად, ჩემს სიცოცხლეში პირველად ვიგრძენი, როგორ მიხაროდა, რომ ვიღაც მეკითხებოდა, სად მიდიხარო,
ვიღაცას აინტერესებდა ჩემი წასვლა, ჩემი მოსვლა და, რომ არ დამეკარგა ამ სიტყვების სითბო და სიახლოვე, სახლში დავრჩი.
პარნასი. უნივერსიტეტში სამი ათასამდე სტუდენტს ასწავლიდნენ,  აქედან ნახევარი სწავლობდა,
ერთი მეოთხედი დიპლომს უდარაჯებდა, ხოლო დანარჩენი პროფესიას ირჩევდა, ფაკულტეტიდან ფაკულტეტზე გადადიოდა,
განცხადებებს წერდა, აკადემიურ შვებულებებს იღებდა, ავადმყოფობის ცნობე-ბი მოჰქონდა გამოცდებზე,
გამჭოლი ქარივით შედიოდა და გამოდიოდა, ჭიდაობდა, მღეროდა, უკრავდა და ასე შემდეგ.
ჩვენ, ლიტერატურის მოყვარულთ, ოფიციალური ლიტერატურული წრე `პარნასი~ გვქონდა,
რომელსაც თავისი ოფიციალური ხელმძღვანელი, ბატონი შალვა ჰყავდა.
ეს იყო დაახლოებით ხუთი კრიტიკოსის, ოციოდე პოეტის, ექვსი პროზაიკოსის,
ორი მენარკვევისა და ცხრა მთარგმნელისაგან შემდგარი ლიტერატურული გაერთიანება.
მე, რა თქმა უნდა, პოეტი ვიყავი, მაგრამ ხანდახან ჩუმად მოთხრობებსაც ვწერდი.
ჩვენ პარასკეობით ვიკრიბებოდით 94ე აუდიტორიაში და მთელი შემოქმედებითი კვირის ნაწვავსა
და ნაოფლარს ჯერ ერთმანეთსა და მერე ხელმძღვანელს ვუკითხავდით,
ხოლო ამათგან საუკეთესო მასალა თვეში ერთხელ გამიზნულ ლიტერატურულ საღამოზე გაგვქონდა,
ლიტერატურის მოყვარული სტუდენტებით გაჭედილი კლუბის თაღებქვეშ ვაფრქვევდით უმოწყალოდ.
გურამი ჩვენს არც ერთ სხდომას არ აცდენდა. მართალია, იგი არც პოეტი, არც პროზაიკოსი, არც მენარკვევე, არც კრიტიკოსი,
არც მთარგმნელი არ იყო, მაგრამ თავის თავს მოფერებით `დილეტანტს~ ეძახდა და რითმების კეთებაში მეხმარებოდა.
დღეს პარასკევია. მე და გურამი ვსხედვართ უკანა მერხზე და ველოდებით, როდის აივსება აუდიტორია 40 გენიოსით,
რომლებიც შემოდიან შთაგონებით, თვალებმოჭუტული, ავიწყდებათ სალამი, მერე ბოდიშს იხდიან _ უჰ, შენ აქ ხარ?
სულ ვერ შეგამჩნიე, სადღაც ვიყავიო, და ასე შემდეგ.
_ ბიჭო, ერეკლე! _ დაუძახა გურამმა იღლიაში უამრავ წიგნამოჩრილ წითურ პოეტს,
რომელიც ისე შემოვიდა აუდიტორიაში, ისე დაჯდა ჩვენს წინ და ისე მიაპყრო თვალები ჭერს,
თითქოს ჭერი ჩამოვარდნას აპირებდა. ერეკლემ ხმა არ გაგვცა.
_ ბიჭო! _ შეანჯღრია გურამმა ერეკლე. _ ვიცი, სადღაც ხარ, მაგრამ ერთი წუთით დაბრუნდი, თუ შეიძლება.
_ ერეკლე შეკრთა, გაფანტულ აზრებს მოუხმო და მოჭუტული თვალებით გაგვცვითა. _ უჰ, თქვენ აქა ხართ?
როგორ ვერ შეგამჩნიეთ! _ გაუკვირდა უცებ. _ სად იყავი? _ ჰკითხა გურამმა. _ სახლიდან მოვდივარ!
_ მოთენთილი ხმით თქვა ერეკლემ. _ არა, ამ წუთში სად იყავი? _ ჩააცივდა გურამი. _ ამ წუთში?
_ კითხვაზე კითხვით უპასუხა ერეკლემ და ისევ შთაგონებული გამომეტყველების მიღება დააპირა,
მაგრამ გურამმა არ აცალა: _ ჰო, ამ წუთში, ჭერს რომ უყურებდი, სად იყავი?
_ რაღაცას ვფიქრობდი! _ რას? _ რას ჩამაცივდი, რაღაცას ვფიქრობდი! _ ეწყინა ერეკლეს. _ ლექსს ხომ არ იგონებდი?
_ არა! _ რითმას ხომ არ ეძებდი? _ შენ რა იცი? _ გაუკვირდა ერეკლეს. _ მითხარი და აქ ვარ!
_ დაჰკრა მხარზე ხელი გახარებულმა გურამმა. _ სამგორზე ვაკეთებ ციკლს და ერთ ადგილას...
_ გაგეჭედა? _ არა, კი არ გამეჭედა, რითმა არ მოდის. _ თქვი, რა რითმაა!
_ გურამმა მსუყე ლუკმის მოლოდინში ნერწყვი გადაყლაპა. _ მეფისტოფელი! _ თქვა ერეკლემ დამარცვლით.
გურამი გაშტერდა. _ დაგარტყა? _ ჰკითხა მან ერეკლეს და მოწყალების დასავით გაუღიმა.
_ ყველა პოეტი თავისებურად დარტყმულია. _ დიდმნიშვნელოვნად თქვა ერეკლემ და თვალი გაახილა.
გურამმა ახლა მე გამიღიმა ისევე, როგორც ერეკლეს. _ თუ ძმა ხარ, ნუ იკრიჭები და თუ შეგიძლია, მოუნახე რითმა.
_ გავბრაზდი მე. _ რა უნდა, ბიჭო, სამგორში მეფისტოფელს? _ შეეკითხა გურამი.
_ რა უნდა, ბიჭო სამგორში მეფისტოფელს? _ ვკითხე ახლა მე ერეკლეს. ერეკლე ამ ქვეყანას აღარ იყო.
იგი კვლავ სადღაც წასულიყო, თვალები ჭერისთვის მიეპყრო და თავისთვის ბუტბუტებდა:
მეფისტოფელი, მეფისტოფელი, მეფისტოფელი... _ მოიხედე! _ დაჰქაჩა გურამმა. ერეკლემ მოიხედა.
_ წაიკითხე სტროფი! _ ერეკლემ დაიწყო: და იდგა გვალვა სამგორში მკაცრი, ვით ჯოჯოხეთში მეფისტოფელი...
_ მეფის ტუფლი! _ შეაწყვეტინა გურამმა. _ არ ვარგა! _ გაიქნია თავი ერეკლემ. _ ჩვენი სოფელი! _ არ მოეშვა გურამი.
_ არ ვარგა! _ არ შეიბრალა ერეკლემ. _ ბევრ კიტრს მოველით! _ არ დანებდა გურამი. _ კიტრი წინა ლექსში მაქვს!
_ ჩაიქნია ხელი ერეკლემ. _ მეფის სტაფილო! _ კარგია, მაგრამ მეფე არ ვარგა! _ მარტო სტაფილო!
_ არც მარტო სტაფილო! _ მეტი სტაფილო! _ არა! _ მაშინ იდიოტი! _ არ ერითმება!
_ სამაგიეროდ, შენ გერითმება, შე დეგენერატო, მეფისტოფელის მეტს ვერაფერს ვერ შეადარე გვალვა?
_ გადაირია გურამი და წამოხტა. ერეკლემ ისეთი თვალებით შეხედა გურამს, გული ამიტირდა. _ გეყოფა ახლა!
_ ვუთხარი მე გურამს და დავსვი. აუდიტორია აივსო. ხელმძღვანელი შემოვიდა.
საათზე დაიხედა, აუდიტორია შეათვალიერა და იკითხა: _ არჩილი აქ არის?
_ კი, ბატონო! _ თამაზი? _ თამაზიც! _ ნოდარი? _ აქა ვარ, ბატონო! _ ტარიელი სადაა, კაცო, ტარიელი?
_ ტარიელიც აქ არის, ბატონო! _ გამარჯობათ, თქვენი, ამხანაგებო! _ გამარჯობათ, ბატონო შალვა! _ სალამი!
_ გამარჯობათ! _ დავიწყოთ? _ იკითხა მან მოსალმების შემდეგ. _ დავიწყოთ! _ თქვა ყველამ ერეკლეს გარდა.
იგი კვლავ რითმას ეძებდა. _ რას შვრები, ტარიელ, როგორ ხარ შენ? _ მოიკითხა ბატონმა შალვამ ტარიელი.
_ გმადლობთ, ბატონო, არა მიშავს! _ უპასუხა ტარიელმა და ფეხზე ადგა. _ წერ ახალ რამეს? _ ვწერ რაღაცას...
_ წერე, თუ ძმა ხარ, წერე. თქვენ თუ არ წერეთ, აბა, მე ხომ არ დავწერ, ხომ ხედავთ, როგორ უჭირს ჩვენს ლიტერატურას!
_ კი, ბატონო, დავწერ! _ დაპირდა ტარიელი. _ აბა, შენ იცი, ოღონდ დროზე!
_ გაამხნევა ხელმძღვანელმა ტარიელი და ისევ საათზე დაიხედა. _ შენ როგორა ხარ, გურამ?
_ მოიკითხა ახლა გურამი, გურამი წამოდგა. _ არა მაქვს საბაბი, ჭმუნვით რომ ვიყო!
_ გამოიდო თავი ქართულზე გურამმა. _ არა, ხომ? _ არა, ბატონო! _ ეს რა არის, კაცო, თმები გცვივა?
_ შეწუხდა ბატონი შალვა და გურამს თავზე გადაუსვა ხელი. _ რას ბრძანებთ, ბატონო შალვა, სისტემატური თმა მაქვს!
_ გაუკვირდა გურამს. _ სისტემატური? _ კი, ბატონო! _ მაგას რა სჯობია! რას შვები, ლექსების წერა არ დაიწყე?
_ არა, ბატონო! _ პროზა? _ არც პროზა! _ თარგმნი რამეს? _ არა, ბატონო! _ არც კრიტიკულ წერილებს წერ?
_ არა! _ რატომ, კაცო, რატომ, ყველა წერს და შენ რა დააშავე, დაწერე, თუ ძმა ხარ, რამე, აგერ ოთარი, შენი მეგობარი არაა?
დრამაშიც მუშაობს, პოეზიაშიც, პროზაშიც, კრიტიკაშიც, თარგმანშიც და, საერთოდ, მუშაობს, დაწერე შენც რამე...
_ კი, ბატონო! _ აბა, შენ იცი! _ ბაირაღივით გაწითლებულ გურამს ხელმძღვანელმა ლოყაზე ხელი მოუთათუნა და ისევ საათზე დაიხედა.
_ ახლა დავიწყოთ, არა? ვის ლექსებს ვარჩევთ დღეს? _ ჩემსას! _ თქვა საიდანღაც დაბრუნებულმა ერეკლემ და წამოდგა.
_ გამოდი, აბა, თუ კაცი ხარ! _ შეეხვეწა ბატონი შალვა. ერეკლე გამოვიდა. კათედრაზე ავიდა, საერთო რვეულს ხელი დაადო ისე,
როგორც მოწმეები დებდნენ ხელს ბიბლიაზე და ამბობდნენ _ ღმერთი გამიწყრეს, თუ ტყუილი ვილაპარაკოო და თვალები ისევ ჭერს მიაპყრო.
სამარისებური სიჩუმე ჩამოვარდა. დუმდა დარბაზი, დუმდა ერეკლეც.
მე გულში სამოცი დავითვალე, ეს ბრიყვი კი არ იწყებდა. _ სამოცდაერთი, _ განვაგრძე თვლა, _ სამოცდაორი, სამოცდასამი...
_ აღარ იწყებ, კაცო? _ შემაწყვეტინა თვლა ხელმძღვანელმა. ერეკლე დუმდა. _ მუზას ელოდება! _ თქვა გურამმა.
_ კაცო, მაგან დაიწყოს და მუზა მოვა, აბა, სად ოხრობაში წავა! _ თქვა ხელმძღვანელმა.
დარბაზმა გადაიხარხარა. ერეკლე ისევ დაბრუნდა საიდანღაც და დაიწყო...
_ ამ ერთი კვირის წინ სახლიდან რომ გამოვედი, ჟურნალ-გაზეთების კიოსკს მივაშურე და გამყიდველს გაზეთი ვთხოვე...
_ რა არის, კაცო, ეს, მოთხრობების წერა დაიწყე? _ შეეშინდა ბატონ შალვას. _ წინასიტყვაობაა! _ მძიმედ თქვა ერეკლემ.
_ რად უნდა ლექსს წინასიტყვაობა. ბარათაშვილის `მერანს~ არაფერი წინასიტყვაობა არა აქვს, პირდაპირ ასე იწყება:
`მირბის, მიმაფრენს უგზო-უკვლოდ ჩემი მერანი~, ასე არ არის, გურამ? _ კი, ბატონო! _ დაემოწმა გურამი.
_ მე და ბარათაშვილი ერთი არა ვართ! _ აგვიხსნა ერეკლემ. _ ნამდვილად არის ცოტა განსხვავება.
_ თქვა ბატონმა შალვამ. დარბაზში ისეთი თავშეუკავებელი ხარხარი ატყდა, მინებმა ზრიალი დაიწყეს.
_ დამცინით? _ მოგვიჭუტა თვალები ერეკლემ.
_ ჩვენი დასაცინი რა გჭირს, წიკლაურო, ერთი კვირის წინ გაზეთი წაგიკითხავს!..
_ თქვა ბატონმა შალვამ. დარბაზი ისევ ახარხარდა. _ თქვენ იცით, რა ეწერა იმ გაზეთში? _ დაგვემუქრა წიკლაური.
_ რა ეწერა, კაცო, ასეთი? _ რომ სამგორი ჩართულია კომუნიზმის დიად მშენებლობათა ციკლში!
_ დალოცვილო, შარშანდელი გაზეთი გიყიდია და კიდევ აქეთ გვიყვირი? _ დააშოშმინა წიკლაური ბატონმა შალვამ.
წიკლაური გაშტერდა. მერე გაზეთს დახედა, რომელიც ყოველი შემთხვევისათვის წინ ედო და ისევ გაშტერდა, ბატონი შალვა მიხვდა,
წიკლაური გაფუჭდაო, და გაამხნევა: _ არა უშავს, კაცო, შენ ის თქვი, რომ წაიკითხე, მერე რა მოხდა!
_ მერე ლექსების ციკლი დავწერე სამგორზე! _ გაბედა ირაკლიმ. _ ჰოდა, წაგვიკითხე, დალოცვილო!
_ ისევ პაუზა ჩამოვარდა. მე ისევ თვლა დავიწყე გულში. _ ერთი, ორი, სამი... _ და მოხდა სასწაული, წიკლაურმა დაიწყო:
სამგორის დილა აქ გვალვას ეწყო ტორები, დაძრწოდა ქარი ზმორებით, სდუმდნენ სამგორის გორები სასწაულია, აბა რა!
სულ მალე გამხმარ ტრამალზე გვექნება ხვავი, ბარაქა წითელი პამიდორების.
ბედნიერი ხარ, სამგორო, სულ მალე გაიკვირტები, მოგრწყავენ ივრის ზვირთები და სუფრას დაგიმშვენებენ შენი ამაყი კიტრები.
ერეკლემ ერთი გვერდი გადაფურცლა. ეტყობა, ახალ ლექსს იწყებდა. ბატონ შალვას გავხედე, იგი ცოცხალ-მკვდარი იჯდა.
_ დიალოგი სამგორელ გლეხთან, _ დაიწყო წიკლაურმა ახალი ლექსი:
მე _  ვინ ხარ, ძმაო, მითხარი,  კაცი ხარ თუ არაკი? გლეხი _ წინათ მთაში ვიყავი,  მთაში მედგა ბანაკი.
მე _  ახლა რას იქ, როგორ ხარ,  ხომ გაკეთდი გლახაკი? გლეხი _ როგორ არა, ძმობილო,
კარგად არაუშავს, კი,  დღეს შვილი მყავს თბილისში  მეცნიერი მუშაკი,  რომ ვეწვევი, ჩავუტან  ჩვენს სამგორულ შუშაკიტრს.
ერეკლემ ისევ გადაფურცლა რვეული, მაგრამ ბატონმა შალვამ არ აცალა. _ ეს ციკლი კიტრებზეა, კაცო, თუ სამგორზე?
_ მაცალეთ, ბატონო! _ შეეხვეწა წიკლაური. ბატონი შალვა დანებდა.
წიკლაურმა დიდხანს იკითხა ლექსები კიტრებზე, პამიდორებზე, ხახვზე, ივრის ცივ წყალზე, თბილისის ზღვის კალმახებზე,
ბოლოს გემიც შეაცურა შიგ. `მეფისტოფელი სამგორში~ აღარ წაიკითხა ურითმობის გამო და, როგორც იქნა, დადუმდა.
დუმდა დარბაზი, დუმდა ბატონი შალვაც. _ კიდევ ვისი ლექსების კითხვა გვაქვს? _ იკითხა მან ბოლოს.
_ ჩემი! _ თქვა სიმონ აბესაძემ და ადგა. _ აბა, ჰე, მოგვნათლე, შენ დაჯექი, წიკლაურო!
_ წიკლაურმა დაკეცა რვეული და შეშინებული თვალებით შეხედა ბატონ შალვას.
_ დაჯექი, დაჯექი, მსჯელობა შემდეგ პარასკევს გვექნება! _ დაამშვიდა ხელმძღვანელმა წიკლაური.
იგი ფეხებნაღრძობივით წამოვიდა ჩვენსკენ. მისი ადგილი აბესაძემ დაიკავა. _ როგორი იყო?
_ გვკითხა წიკლაურმა ჩურჩულით მე და გურამს. _ ცოტა ძმარი რომ მოასხა მაგ ლექსებს, ხოშიანი წნილი გამოვა.
_ ჩურჩულითვე უპასუხა გურამმა. წიკლაურმა ხელი ჩაიქნია და მიბრუნდა.
მე ენაზე ვიკბინე, სიცილი რომ არ ამვარდნოდა. _ გვაღირსე, აბესაძე!
_ შეეხვეწა ხელმძღვანელი სიწყნარის მოლოდინში წარბშეკრულ აბესაძეს. _ ხმაურია, ბატონო!
_ ჰოდა, დაგვაწყნარე, თუ შეგიძლია! _ `კომპასი~ _ თქვა ხმამაღლა აბესაძემ.
ლექსის ასეთი სათაური იმდენად მოულოდნელი იყო ჩემთვის, რომ აუდიტორიაში სამარისებური სიჩუმე ჩამოვარდა.
_ `კომპასი!~ _ გაიმეორა აბესაძემ. _ რომელი? _ ჰკითხა ხელმძღვანელმა. _ კომპასი! _ ჩვეულებრივი!
_ გაუკვირდა აბესაძეს. _ სახმელეთო, თუ საზღვაო? _ ამ შემთხვევაში _ სახმელეთო!
_ ესე იგი, ზღვაზე მაგ ლექსს ვერ წავიკითხავთ? _ ჰკითხა ხელმძღვანელმა.
სასოებით დაწყნარებული დარბაზი ისევ გამოცოცხლდა. _ მაცალეთ, ბატონო, სულ ორი სტროფია. _ ეწყინა აბესაძეს. _ ბრძანეთ, ბატონო!
ერთი ისარი კომპასისა ჩრდილოეთია, ხოლო მეორე მუდამ სამხრეთს ეალერსება, რად ხდება ასე? საიდუმლო რაშია ნეტავ?
ან რად მომინდა მე ამ ფიქრის ახსნა ლექსებად?... რატომ იზიდავს ისარს მხოლოდ ჩრდილო-სამხრეთი?
ანდა, ოდითგან კომპასს რად აქვს ისარი ორი? ეს იმიტომ, რომ ჩრდილოეთში მოსკოვი არი, ხოლო სამხრეთში _ პატარა გორი.
აბესაძემ დაამთავრა და კომპასის გამომგონებელივით გაგვიღიმა.
გატრუნული დარბაზი გაშტერდა ამ ახალი სახის აღმოჩენით. გურამს შევხედე.
იგი სიბნელიდან მზეზე გამოყვანილი ტუსაღივით აპარპალებდა თვალებს.
სიმართლე გითხრათ, მეც განცვიფრებული ვიჯექი და ველოდი, როგორ შეაფასებდა ამ ლექსს ხელმძღვანელი.
_ ამხანაგებო, ვის უნდა აზრის გამოთქმა? _ იკითხა უცებ ხელმძღვანელმა. ხმა არავის ამოუღია.
_ რაშია საქმე, არ მოგეწონათ ლექსი? _ ლექსი ძალიან საინტერესოა, მაგრამ... _ თქვა ერთ-ერთმა კრიტიკოსმა.
_ გამოდი და თქვი, რითია საინტერესო! _ სთხოვა ბატონმა შალვამ. _ ჯერ სხვამ ილაპარაკოს. _ შეიშმუშნა კრიტიკოსი.
_ შენ შენი სათქმელი თქვი, სხვა თავისას იტყვის.
_ ჩემი სათქმელი მე ვთქვი _ ლექსი საინტერესოა, განსაკუთრებით ფინალი კარგი მიგნებულია.
_ რითია კარგი მიგნებული? _ არ მოეშვა ბატონი შალვა.
_ იმით, რომ კომპასის ერთ ისარს იმიტომ იზიდავს თურმე ჩრდილოეთი, რომ ჩრდილოეთში მოსკოვია,
ხოლო მეორეს სამხრეთი, იმიტომ, რომ სამხრეთში გორია. _ სწორია მერე ეს?
_ შეიძლება, სწორი არ იყოს, მაგრამ პოეტურია. _ არ დაიბნა კრიტიკოსი. _ დაჯექი, წეროძე. შენ რას იტყვი, გურამ?
_ მე _ არაფერს. _ რატომ, ჭიჭინაძე, აზრი არა გაქვს? _ აზრი როგორ არ მაქვს, მაგრამ ამ ლექსზე არ მაქვს.
_ თქვა გურამმა. _ ლექსია უაზრო? _ ლექსი უაზრო არაა, პირიქით, ძალიან ორიგინალურადაა დანახული კომპასი.
სხვაგან ლექსში კომპასი ასე დანახული არ წამიკითხავს. _ საერთოდ, წაგიკითხავს კომპასზე ლექსი?
_ ჩასდია საფლავში ბატონმა შალვამ. გურამმა თვალები ამოატრიალა, ტვინს გადახედა, მერე ჩვენ,
და უარყოფის ნიშნად თავი გაიქნია. _ ვერ გავიხსენე, ალბათ, არ წამიკითხავს.
_ დაჯექი, ჭიჭინაძე, და თუ გაიხსენებ, მერე ისევ მოგცემ სიტყვას, _ უთხრა ბატონმა შალვამ.
გურამი ისევ გაწითლდა და დაჯდა. _ აღარავის გაქვთ აზრი?.. _ დარბაზი დუმდა, ხელმძღვანელმა ერთხანს გვიცადა,
მერე უცებ აბესაძეს მიმართა: _ აბესაძე, კომპასი თუ გინახავს შენ?
_ აბესაძეს მოულოდნელობისაგან და შეურაცხყოფისაგან ყბა მოექცა. _ დამცინით, ბატონო შალვა?
_ მე კი არა, შენ დაგვცინი, დალოცვილო, კომპასს ორი ისარი აქვს? აბესაძემ ირონიულად გაიღიმა. _ აბა, რამდენი აქვს?
_ ერთი, აბესაძე, ერთი, ორფრად შეღებილი ორი ბოლოთი, გასაგებია? _ მაგას არა აქვს პოეზიისთვის გადამწყვეტი მნიშვნელობა.
_ მოგზაურისთვის აქვს მნიშვნელობა. _ მთავარი აზრია, თქვენ, ალბათ, ვერ მიხვდით. _ გაცხარდა აბესაძე.
_ შექსპირს ვხვდები და შენი კომპასი რა გახდა ასეთი, ბიჭო?! _ გაიღიმა ხელმძღვანელმა.
_ ნუთუ ვერ ხვდებით, ბატონო შალვა, რატომ იზიდავს ისარს ჩრდილოეთი და სამხრეთი!
_ რატომ? _ დაინტერესდა ხელმძღვანელი. _ იმიტომ, რომ ჩრდილოეთში მოსკოვია, მოსკოვში _ კრემლი, კრემლში _ სტალინი.
_ სტალინს მაგნიტი აქვს ჯიბეში, თუ რაშია საქმე? _ შეაწყვეტინა ბატონმა შალვამ. აბესაძე გალურჯდა.
_ ამხანაგებო! _ წამოდგა ფეხზე ხელმძღვანელი. _ არ შეიძლება ასე ლექსის წერა, და საერთოდ, კომპასებზე,
დურბინდებზე და თერმომეტრებზე არაა საჭირო ლექსების წერა.
და თუ დავწერთ, უნდა ვიცოდეთ, რას ვწერთ, რაზე, რისთვის და ვისთვის.
_ მე ძალიან კარგად ვიცოდი, რასაც ვწერდი! _ წამოიძახა აბესაძემ ადგილიდან.
_ რა იცოდი, აბესაძე, კომპასს რომ ორი ისარი აქვს? ან რა დააშავა პეკინმა, გავუკეთოთ მაშინ კომპასს მესამე ისარი.
სულაც ჩინელებმა არ გამოიგონეს ეს ოხერი? ან რა ქნას სპარსელმა, მისთვის რომ გორი და მოსკოვი ორივე ჩრდილოეთია?
_ ჩემი ლექსი სპარსეთში არ წავა! _ ისევ წამოხტა აბესაძე. _ არც გორში წავა, ისე ვატყობ! _ დააკონკრეტა ხელმძღვანელმა.
_ მე ჯერ ახალგაზრდა ვარ! _ დაისაწყლა თავი აბესაძემ. _ ახალგაზრდა რომ ხარ, იმიტომ გეუბნები, თორემ ძველგაზრდა რომ იყო,
მაგ კომპასს თავზე დაგაფშვნიდი! _ გაცოფდა ბატონი შალვა. დარბაზში თავშეკავებული სიცილი გაისმა.
_ წავიღებ მე ამ ლექსს და სულ აღარ მოვალ ამ წრეში! _ დაგვემუქრა აბესაძე.
_ მაგ კომპასით თუ იარე, წრეს კი არა, საკუთარ სახლს ვერ მიაგნებ! _ უთხრა ბატონმა შალვამ.
დარბაზში ხარხარი ატყდა. აბესაძე წამოხტა და კარი გაიჯახუნა. ბატონ შალვას ყურადღება არ მიუქცევია.
ცოტათი რომ დავწყნარდით, ისევ დაჯდა. _ აბა, ბარამიძე, წაგვიკითხე, ახალი რა დაწერე! _ თქვა მან და გამიღიმა.
მე ჯიბეზე, რომელშიც ლექსი მედო, ცეცხლი წამეკიდა და ხელი სწრაფად ამოვიღე.
მერე ის ხელი გაყინულ შუბლზე მოვისვი და ცივი ოფლი მოვიწმინდე. _ ბატონო შალვა, დღეს მე ვერაფერს წავიკითხავ!
_ ვთქვი მე. _ რატომ, კაცო, _ გაუკვირდა ბატონ შალვას. _ არაფერი დამიწერია! _ ვიცრუე მე და ისევ ამეწვა ჯიბე.
_ რატომ მერე, კაცო, ამას გთხოვთ მე ყოველდღე?
_ რა უნდა დავწეროთ, ბატონო შალვა, მოვალთ მერე აქ და გვაბითურებთ! _ თქვა თენგიზმა.
_ რას ქვია, გაბითურებთ, თქვენ თუ გგონიათ, მე მიხარია ოთხი საათი აქ ჯდომა და თქვენი ბჟუტურის მოსმენა?
თქვენ გგონიათ, მეტი საქმე არ მაქვს? წავალ და გალაკტიონს წავიკითხავ, ჰემინგუეის, ტოლსტოის, მოვისვენებ მაინც.
_ ეწყინა ბატონ შალვას. _ პოეტი ფაქიზი ორგანიზმია, უფრო სათუთად უნდა მოექცეთ! _ ადგა ფეხზე წიკლაური.
_ ვინ არის, წიკლაურო, ფაქიზი, შენ ხარ ფაქიზი? თუ აბესაძეა ფაქიზი?
_ უღელში რომ შეგაბათ კაცმა, თითო ჰექტარ მიწას მოხნავთ! _ ფიზიკური კომპლექსი არაფერს ნიშნავს.
პოეტს სულში უნდა ჩახედოთ, _ თქვა ერთერთმა დამწყებმა კრიტიკოსმა. _ ვუყურებ, ბატონო, და ვერაფერს ვერ ვხედავ!
_ უნდა აღმოაჩინოთ! _ არ მოეშვა დამწყები კრიტიკოსი. _ მე კოლუმბი კი არ ვარ, კრიტიკოსი ვარ!
_ გაიმართლა თავი ხელმძღვანელმა. _ ილია ჭავჭავაძემ ხომ აღმოაჩინა ბარათაშვილი? _ წამოიძახა ვიღაცამ.
_ ბარათაშვილი არსებობდა და იმიტომ აღმოაჩინა ილიამ.
კი არ გამოუგონებია! კი, ბატონო, ვუძახოთ ერთმანეთს ბარათაშვილები და ბელინსკები, მაგრამ ვინ დაგვიჯერებს?
_ ვინც არ დაგვიჯერებს, ახია იმაზე! _ თქვა წიკლაურმა.
_ წიკლაურო, ერთი ლექსი დამიწერე ისეთი, ცოტა რომ გავდეს ბარათაშვილის ლექსს და მე თვითონ დაგიდგამ ძეგლს ზემელზე,
რუსთაველის გვერდით, მეტი რა ვქნა! _ დაპირდა წიკლაურს ბატონი შალვა. _ გვაცალეთ, ბატონო!
_ თქვა ახლა ალავიძემ. _ რამდენ ხანს, ალავიძე? შენხელა რომ იყო ბარათაშვილი, მკვდარი იყო უკვე!
_ სამაგიეროდ, გოეთემ ოთხმოცი წლისამ დაწერა `ფაუსტი~! _ თქვა გურამმა.
_ ჭიჭინაძე, რას მირჩევ შენ, დავჯდე და ველოდო წიკლაურს, როდის გახდება ოთხმოცი წლის და როდის დაწერს `ფაუსტს~?
_ ჰკითხა ბატონმა შალვამ. _ წიკლაურზე არ ვამბობ მე! _ თქვა გურამმა. _ აბა, აბესაძეზე? _ არც აბესაძეზე ვამბობ!
_ აბა, ვიზე ამბობ, ჭიჭინაძე? _ მე საერთოდ ვამბობ! _ საერთოდ რას ჰქვია, ვიჯდეთ კრიტიკოსები და 80 წლამდე არ ვაკრიტიკოთ ხალხი?
გურამმა ნერწყვი გადაყლაპა და დაჯდა. _ თქვენც ხომ წერდით, ბატონო შალვა, ლექსებს ახალგაზრდობაში და, თუ არ ვცდები,
საკმაოდ ცუდ ლექსებს? _ ჰკითხა დამწყებმა კრიტიკოსმა. _ ვწერდი და, რომ მითხრეს, ცუდიაო, დავანებე თავი, მეყო მაგდენი ჭკუა!
_ თქვა ბატონმა შალვამ. დარბაზი გამოცოცხლდა. კრიტიკოსი ცივად დაჯდა.
_ ამხანაგებო, მე თქვენი მტერი კი არ ვარ, _ დაიწყო ბატონმა შალვამ და ფეხზე წამოდგა,
_ დაწერეთ თქვენ კარგი ლექსები და მე პირველი მეხოტბე ვიქნები თქვენი.
მე იმიტომ ვარ აქ, რომ გითხრათ, რა არის ცუდი და რა არის კარგი.
აბა, არ უნდა ვუთხრათ წიკლაურს, რომ ამაყი შეიძლება იყოს ადამიანი, ცხოველი, პირუტყვი, ფრინველიც კი,
მაგრამ _ კიტრი? არ შეიძლება ასე, ამხანაგებო! რა გამოვა, ამხანაგებო, ახლა რომ ადგეს ვინმე ამერიკელი პოეტი და დაწეროს ლექსი;
კომპასის ისარი იმიტომ არის მიმართული ჩრდილოეთით და სამხრეთით, რომ ჩრდილოეთში ტრუმენია და სამხრეთში _ ჩანკაიშიო.
მერე მიადგნენ ყველა ქვეყნის პოეტები და წერონ ასე? საუბედუროდ, ყველა ქვეყანას აქვს ჩრდილოეთი და სამხრეთი.
საერთოდ, იცოდეთ, ამხანაგებო, ჩვენი ლიტერატურული წრე არ არის მოწოდებული იმისათვის, რომ ორმოცი გენიოსი გამოზარდოს.
ღმერთმა დაიფაროს, რომ ორმოცი ბარათაშვილი, ორმოცი ილია, ვაჟა და აკაკი იყოს უნივერსიტეტში, ისიც იმ წრეში,
რომელსაც მე ვხელმძღვანელობ! არ მოიტყუოთ თავი, ბედნიერი იქნება საქართველო, თუ თქვენში ერთი, ან ორი ნიჭიერი პოეტი,
ნიჭიერი პროზაიკოსი, კრიტიკოსი და მთარგმნელი გაიზრდება.
და თუ თქვენ ეს არ იცით და ასე არ გჯერათ, სჯობს, ახლავე ადგეთ, დაიხუროთ ქუდები და წახვიდეთ სახლში!
_ ბატონი შალვა დადუმდა. დარბაზი მონუსხულივით გასუსულიყო და ადგილიდან არ იძროდა.
ორმოცი კაცი განაბული იჯდა. სხდომა დამთავრდა, მაგრამ ვერც ერთი ჩვენგანი ვერ ბედავდა პირველი ამდგარიყო და გასულიყო აუდიტორიიდან.
ბატონი შალვა, ალბათ, მიხვდა ამ უხერხულობას, ამიტომ ადგა და პირველი გავიდა.
ოქროპეტას დუქანი. ოქროპეტას დუქანი ნავთლუღშია, ისეთ მიკარგულ ადგილას, რომ წესიერი კაცი ძნელად მიაგნებს.
ოქროპეტა დამოუკიდებელი სახელმწიფოა. ოქროპეტას დუქანში მუდამ ბატკნის პორცია, სუკი, ბასთურმა, ჩანახი, ფითი, მუჟუჟი,
მჟავე, შოთი პური, თუშური ყველი, სამწლიანი ღვინო და ოთუზბირი ფასები.
ოქროპეტასთან რომ იქეიფო, საცხოვრებელი უნდა დააგირაო. სამაგიეროდ, მისი სუფრის ლაზათი და გემო საფლავში ჩაგყვება.
ამიტომ, ვინც თბილისის სახელგანთქმულ რესტორნებში თავისი ქონების საჯაროდ გამობაირაღებას ერიდება, ოქროპეტასთან მიდის,
სვამს, ჭამს, ქეიფობს, დამწვრის სიმღერებს ისმენს და გულაჩუყებული ათთუმნიანებს აწებებს შუბლზე ცალთვალა მეარღნე ორშაურას.
ოქროპეტა იცნობს თავის მუშტარს, ოქროპეტამ იცის, ვის როგორ მოემსახუროს და ელაპარაკოს.
ჩვენ რომ დაგვინახა, ოქროპეტამ ცალი ხელით დოინჯი შემოირტყა, მეორეთი უზარმაზარი დანა დაარჭო დახლზე და ხმამაღლა თქვა:
_ საათებს, პასპორტებსა და პიჯაკებს გირაოში აღარ ვიტოვებ! _ ძია ოქროპეტას გაუმარჯოს!
_ გაუღიმა გურამმა და გერმანელი გენერალივით აუქნია ხელი. _ არც სტუდბილეთებს!
_ თქვა ოქროპეტამ და თვალები გადმოქაჩა. _ დღეს სტიპენდიები იყო, ძია ოქროპეტ!
_ თქვა გურამმა და ჯიბისკენ წაიღო ხელი. _ დღეს რა რიცხვია? _ იკითხა დაეჭვებულმა ოქროპეტამ. _ ოცდახუთი!
_ ვთქვი მე. _ დაჯექით! _ მოლბა ოქროპეტა. _ რაღაც მუშტარს ვერა ვხედავ, აი! _ მხარზე დაარტყა ხელი გურამმა.
_ ჯერ ადრეა. _ თქვა ოქროპეტამ. მე და გურამი მაგიდას მივუჯექით.
ოქროპეტა დახლიდან გამოვიდა და ჩვენს მაგიდას დაეყრდნო ვეებერთელა ტორებით. _ რას მიირთმევთ? _ თქვა მან.
_ რა გაქვს? _ ვკითხე მე. _ ოქროპეტას დუქანი ზღაპარია, ოქროპეტა _ ნატვრის თვალი, ინატრე! _ მითხრა ოქროპეტამ.
მე ვინატრე. ათ წუთში სუფრაზე ორი შოთი პური, თუშური ყველი, ორი სუკი, მწვანილი, კიტრი, პამიდორი და ოთხი ბოთლი ღვინო გაჩნდა.
_ ის სად არის? _ იკითხა ოქროპეტამ. _ ვინ ის? _ აი ის, დიდი თავი რომ აქვს, ძალიან გრძელ და მაზალო ლექსებს კითხულობს ხოლმე.
_ ეგეთი რამდენიც გინდა, იმდენია! _ ვერ გავიხსენე მე.
_ წვრილი ხმა რომ აქვს და ძალით რომ იბოხებს, ბოლოს ბოთლებს ირტყამს ხოლმე თავში. _ არ მოეშვა ოქროპეტა.
_ ააა, ის დღეს მოკლეს, მომავალ პარასკევს გავასვენებთ! _ გავიხსენე მე წიკლაური და ღვინო დავასხი.
_ ვიცოდი, მოკლავდნენ, ფინთი სიმთვრალე იცოდა! _ დაენანა ოქროპეტას. _ რითი მოკლეს? _ რითი მოკლეს?
_ ვკითხე გურამს მე ჩემი მხრიდან. _ ვიზე ამბობს? _ მკითხა გაკვირვებულმა გურამმა. _ წიკლაურზე.
_ ჰოო, მარტო ის კი არა, მეორეც მოკლეს, ამასაც კლავდნენ, მაგრამ გადარჩა. _ თქვა გურამმა და თავზე ხელი გადამისვა.
_ როგორ, კლავდნენ! _ აღშფოთდა ოქროპეტა. _ აი, ეგრე, არაფრისთვის კლავდნენ! _ ვინა? _ არის ერთი კაცი!
_ ალბათ, რამე დააშავეთ!.. _ თქვა ოქროპეტამ და დახლში დაბრუნდა. _ არაფერი ისეთი, ცუდ ლექსებს რატომ წერთო!
_ ვა, ეგ რა მაგის საქმეა? _ ისევ გაუკვირდა ოქროპეტას... _ ის კაცი ამბობს, ცუდი ლექსებიც კლავს კაცსო! _ ვუთხარი მე.
_ მერე შენ ვერ უთხარი, რომ წიგნი ტყვია არ არი, თუ არ მოგწონს, დახურე! _ ვუთხარი! _ მერე? _ არა სჯერა!
_ მაშ, იკითხოს, ახია მაგაზე! _ ჩაიქნია ხელი ოქროპეტამ. _ ესე იგი, ორი კაცი მოკლა? _ იკითხა ისევ.
_ მართლა კი არ მოკლა, ისე, ნამუსი რომ ჰქონოდათ, თვითონ მოიკლავდნენ თავს. _ თქვა გურამმა.
_ ეგრე თქვით, რა გული გადამიტრიალდა! _ აიქნია ის ჩაქნეული ხელი ოქროპეტამ.
დუქანში უწვერულმა ჯარისკაცმა შემოყო თავი და კარიდანვე იკითხა: _ ბორშჩ იესტ? _ ბორშჩი საიდან მოვუტანო?
_ მკითხა გაკვირვებულმა ოქროპეტამ. _ ჩევო? _ ვერ გაიგო ჯარისკაცმა. _ ნეტუ! _ მოუჭრა ოქროპეტამ.
თავი სასწრაფოდ გაქრა. დუქანში სიწყნარე ჩამოვარდა, მხოლოდ დამლაგებლის ცოცხის ჩუმი შრიალი და თეფშების ფრთხილი წკრიალი ისმოდა.
ჩემს პირდაპირ კედელი ნადირობის ეპიზოდებით იყო მოხატული.
გაქცეულ ირემს ერთი ისარი გავაზე ჰქონდა დარჭობილი და მეორის მოლოდინში მონადირეს საოცრად სევდიანი თვალებით უცქეროდა.
მონადირე კი, რატომღაც თოფს უმიზნებდა. გვერდით კბილებდაკრეჭილი მონადირე ძაღლები გარეულ ტახს უღრენდნენ,
პატარა გოჭები მამას ამოფარებოდნენ და ელოდნენ, რა მოხდებოდა.
მესამე სურათზე კაცთმოყვარეობისა და ჰუმანიზმის გულისამაჩუყებელი ფაქტი იყო ასახული,
მონადირე კლავდა მელას, რომელსაც პირში შიშისგან თვალებგადმოცვენილი და გადარეული მამალი ეჭირა.
ეს საინტერესო გალერეა უფრო საინტერესო განცხადებით მთავრდებოდა, რომელიც რატომღაც, რუსულად აფრთხილებდა მომხმარებელს:
_ პეტ, შუმეტ ი ტანცევატ, სტროგო ვოსპრეშჩაეტსია, _ ჩაიღიღინა გურამმა და ჭიქები შეავსო. პირველი ბოთლი უხმოდ დავლიეთ.
მხოლოდ ჭიქებს ვუჯახუნებდით ერთმანეთს. მეორე ბოთლზე გურამს თამადობის მუზა ეწვია, ჭიქა გაავსო, ჩაახველა და სალაპარაკოდ მოემზადა.
_ არ გინდა! _ ვუთხარი მე. _ მინდა! _ თქვა მან. _ მიდი, გარეკე! _ დავრთე ნება. გურამმა გარეკა.
_ რამდენი წელია, მე შენ გიცნობ? _ მკითხა უცებ. _ ბევრი, _ ვთქვი მე და გამიკვირდა. _ მაინც? _ არ მომეშვა გურამი.
_ ერთი, ორი, სამი, საბავშვო ბაღიდან მიცნობ! _ მერე? _ რა მერე? _ შენ რამდენი ხანია მიცნობ?
_ თუ ძმა ხარ, დალიე და თვალებს ნუ ქაჩავ! _ ვთხოვე მე. _ მე უკვე მთვრალი ვარ, მოდი, ჩვენს ძმობას გაუმარჯოს!
_ თქვა გურამმა და ჭიქა პირში გადაიმხო. _ გაუმარჯოს! _ ვთქვი მე და დავლიე. გურამმა ისევ შეავსო ჭიქები.
_ ახლა მე მინდა, დედაშენის სადღეგრძელო დავლიო, _ დაიწყო მან. მე თავი ავწიე.
გურამი ნეკით ჭიქიდან საცობის ნამცეცს იღებდა დინჯად და აუჩქარებლად. ალბათ, ფიქრობდა, რა და როგორ ეთქვა.
_ მარტო დედაშენის კი არა, საერთოდ, დედების, დედაშენის თამადობით. _ რატომ _ დედაჩემის? _ იმიტომ! _ გმადლობ!
_ ვთქვი მე და ჭიქა ავიღე. _ მოიცა, არ დალიო! _ გამაჩერა გურამმა. მე ჭიქა მაგიდაზე დავდგი.
_ მე ღმერთის სადღეგრძელო მინდა, დავლიო! _ აკი დედაჩემის სადღეგრძელოს სვამდი?
_ მე ღმერთის სადღეგრძელო მინდა დავლიო. _ გაიმეორა გურამმა, _ გაწბილებული ღმერთის,
დაკარგული ღმერთის, დავიწყებული ღმერთის, გაბითურებული ღმერთის. _ გაუმარჯოს გაბითურებულ ღმერთს!
_ ვთქვი მე. _ ბითური ხარ შენ. _ თქვა გურამმა. _ შენ? _ ვკითხე გურამს.
_ მეც ბითური ვარ, შენზე უფრო დიდი ბითური იმიტომ, რომ შენთან ღვინოს ვსვამ და ღმერთს ვადღეგრძელებ.
_ რა გინდა, ბიჭო, რას გადამეკიდე? _ მე მინდა ღმერთის სადღეგრძელო შევსვა. _ შესვი, ვინ გიშლის? _ ადექი ფეხზე!
_ მე ავდექი. _ დედაშენს გაუმარჯოს! _ მადლობელი ვარ! _ შენ იცი, ვინ არის დედაშენი? _ მკითხა გურამმა.
მე არაფერი არ ვუპასუხე. გურამმა დიდხანს მიყურა, დიდხანს, მერე ჭიქას ღვინო დაამატა და დაიწყო:
_ დედაშენი არის ღმერთი. შენ რომ ზიხარ და უყურებ, ისიც რომ გიყურებს,
შენ რომ დედას ეძახი და ის შვილოს გეძახის, ამიტომ შენ გგონია, ღმერთი არ არის? შენ ღმერთი ვინ გგონია?
წვერებიანი ბაბუა? ღრუბლებზე ზის და პირს რომ იბანს, წვიმა მოდის? ღმერთი ისე ნათელია, ისე ახლობელი,
ისე ცხადი და ისე უბრალო, რომ როდესაც ხედავ, არ იცი, რომ ღმერთია, ამაშია ღმერთის უბედურება, ამიტომ არ წამთ ღმერთი.
ღმერთი რომ სხვაგან იყოს, შორს ჩვენგან, ცალკე და მაღლა, ღმერთი რომ ჩვენში არ იყოს, მაშინ ყველა იწამებდა.
ამაშია საქმე!.. ღმერთი მაშინ უნდა იწამო, ღმერთის სახე რომ არ აქვს, რომ არ გავს ღმერთს, რომ არ გეუბნება, ღმერთი ვარო,
პურს რომ გიყოფს, სადილს რომ გიკეთებს, ტანზე რომ გაცმევს, თავზე რომ გახურავს, გიღიმის და გეფერება,
გკოცნის და ტირის შენი გულისთვის, კვდება შენი გულისთვის, ცივა, წყურია, შია შენთან ერთად, სულს აძლევს ეშმაკს შენი გულისთვის,
მაშინ უნდა იწამო. აბა, ღმერთმა თუ თავისი სახე გაჩვენა, კედელთან მიგაყენა, ყური აგიწია და თვითონ თუ გითხრა,
ღმერთი ვარ და მიწამეო, მაშინ რაღად უნდა ღმერთს შენი რწმენა? ასეთ ღმერთს შენ კი არა, ყველა იწამებს.
ღმერთი მაშინ უნდა იწამო, შენ რომ გგავს, მე რომ მგავს, დედაშენს რომ ჰგავს, გასაგებია?
_ დაამთავრა გურამმა და ნისლიანი თვალები მომაპყრო. _ გასაგებია! _ ვუთხარი მე და კიდევ რომ არ გაეგრძელებინა, ღვინო დავლიე.
_ გაამოს! _ დამლოცა გურამმა და დაჯდა. ოქროპეტამ კიდევ ორი ბოთლი ღვინო მოიტანა და თვალით დაელამებულ გურამზე მიმითითა, რა მოუვიდაო.
_ შენი რცხვენია და თვალს ვერ გისწორებს. _ ვუთხარი მე. გურამმა ოქროპეტას ღვინო დაუსხა.
_ დალიე ამის დედის სადღეგრძელო! ოქროპეტამ ქონიანი ტუჩები მაგიდის საფარით გაიხოცა და ჭიქა აიღო.
_ ცოტას მოვსვამ! _ თქვა მან. _ ბოლომდე დალიე! _ არ მოეშვა გურამი. _ თქვენს დედებს ვენაცვალე ჯიგრებში! _ თქვა ოქროპეტამ.
_ დალიე! _ დედათქვენის ძუძუებს ვენაცვალე, კარგი ჯეელების გაზრდისათვის! _ განაგრძო ოქროპეტამ. _ დალიე!
_ გაამხნევა გურამმა. _ თქვენი დედების... _ დალიე, თუ ძმა ხარ, და ნუ იგინები! _ ვთხოვე ოქროპეტას.
ოქროპეტამ დალია, მერე გვერდულად გადმომხედა და მოტანილი ბოთლებიდან ერთი უკან წაიღო. _ სად მიგაქვს?
_ ჰკითხა გურამმა. _ გეყოფათ! _ თქვა ოქროპეტამ. _ გვეყოფა? _ მკითხა ახლა მე გურამმა, მე თავი დავუქნიე.
_ აბა, დაასხი. _ მე დავასხი. გურამმა ჭიქა აიღო. _ ეს შენი სადღეგრძელო იყოს, თემურ! _ თქვა მან.
_ ჩემი და შენი ერთად! _ ვთხოვე მე. _ კარგი, ჩემი და შენი, თემურ. მე შენ ძალიან მიყვარხარ, აბა, თუ იცი რატომ?
_ ვიცი! _ არაფერი არ იცი, აბა, რატომ? _ არ ვიცი! _ ჰოდა, ეგრე. შენ ჩემი ძმა ხარ, ნამდვილი ძმა...
წინათ მე შენი მეშინოდა, მერე მრცხვენოდა, დიდხანს მეშინოდა და მრცხვენოდა. _ რისი გეშინოდა?
_ არ ვიცი, ისე, მეშინოდა, სულ მარტო რომ იყავი... _ რატომ? _ გამიკვირდა მე.
_ არ ვიცი, კლასში რომ რამე დაიკარგებოდა, მეშინოდა, შენი წაღებული არ ყოფილიყო.
გაკვეთილს რომ გააცდენდი, მეშინოდა, სკოლაში აღარ დაბრუნდება-მეთქი.
თავერა რომ ქურდობაზე დაიჭირეს, მეშინოდა, შენც დაგიჭერდნენ, მეგონა, მასთან ერთად.
ათწლედი რომ დავამთავრეთ, მეშინოდა, უმაღლესში არ შემოვა-მეთქი...
მერე ჩემი შიში რომ არ მართლდებოდა, მრცხვენოდა, თან მიხაროდა. _ გურამი დადუმდა.
ცოტა ხანს ასე იყო, მერე ისევ დაიწყო: _ მე და შენ ხომ ძმაკაცები ვართ? _ ჰო, მერე?
_ მერედა, შენ რომ რამე მოგივიდეს, თავს მოვიკლავ. _ ხომ გეუბნები, გიჟი ხარ-მეთქი!
_ ვიყო! მერე ჭიქა აიღო და უხმოდ დალია. მე სადღეგრძელოს თქმა მომინდა და ფეხზე ავდექი.
_ მე და შენ გაგვიმარჯოს, გურამ, გაუმარჯოს იმას, რასაც შენ ღმერთს ეძახი, გაუმარჯოს კაცს, მაღალს, ძლიერს, მართალს, კეთილს.
გაუმარჯოს რწმენას და მის დაკარგვას, მე წავალ ახლა და რაც ლექსები დამიწერია, სუყველას დავწვავ, ყველას, ყველას!
_ მაგას დაგიფასებს მადლიერი შთამომავლობა! _ გაიღიმა გურამმა.
_ დავწვავ ყველას, მერე დავჯდები და დილამდე ერთ ლექსს ვიკითხავ, ღმერთის დაწერილ ლექსს, იმ ღმერთის ლექსს,
რომელიც ისე უბრალოა, ისე ნათელი, ისე ახლობელი, რომ არც კი გჯერა, რომ ღმერთია.
მაქვს მკერდს მიდებული ქნარი, _ როგორც მინდა _  ჩემთვის დიდებული სხივი ამობრწყინდა,
მკვიდრად ააშენა, ვინაც ააშენა და ცით დაამშვენა დიდი ნიკორწმინდა..
_ ღმერთს გაუმარჯოს, გურამ, ჩემსა და შენს ღმერთს, რომელიც ღრუბელზე არ ზის,
რომელსაც პირის ბანის დროს წვიმა არ მოყავს და რომელიც ჩვენი გულისთვის სულს აძლევს ეშმაკს.
მე ჭიქა გამოვცალე და დავჯექი. მერე თვალები დავხუჭე და ფერად-ფერადი, ლურჯი და ვარდისფერი ვარსკვლავების ზღვაში შევცურე.
მერე მხარზე უზარმაზარი ტორი ვიგრძენი და თვალები გავახილე.
იგი ნისლში ცურავდა, იგი არ იყო ღმერთი, ეს იყო ეშმაკი,
რომელსაც ხელში საანგარიშო ეჭირა და ჩემი და გურამის სულის წასაღებად იყო მოსული.
ოთახში რომ შევედი, დედა ფანჯარასთან იჯდა და რაღაცას კითხულობდა.
კარი ღია იყო და მას არ შეუმჩნევია ჩემი მოსვლა. წარბებშეკრული კითხულობდა, გულდასმით და ყურადღებით.
ამ ხნის მანძილზე მე არასოდეს არ მითქვამს მისთვის, რომ ლექსებს ვწერდი, არც მას უკითხავს, თუმცა ვგრძნობდი, რომ რაღაცას ხვდებოდა,
რადგან ღამით, ლექსის წერის დროს ხშირად შემიმჩნევია, თვალყურს მადევნებდა. რამდენჯერ ავმდგარვარ სკამიდან, მივსულვარ მასთან,
დავხრილვარ მის სახეზე და მიგრძვნია, რომ ათრთოლებული ქუთუთოების იქიდან ორი ცნობისმოყვარე და გაკვირვებული თვალი მიმზერდა.
ვეღარაფერს ვწერდი, ვხურავდი რვეულს და ვწვებოდი. და ახლა დედის ხელში ჩემი რვეული ვიცანი.
ტანში რაღაც არასასიამოვნო და შიშისმაგვარმა ჟრუანტელმა დამიარა. იგი გართული იყო ლექსების კითხვით.
მე თავზე დავადექი. _ დედა! _ დედა შეცბა, რვეული დახურა და შეშინებულმა ამომხედა. მერე უცებ გაწითლდა.
_ ეს რვეული, შვილო... _ დედას ენა დაება. _ არ გეწყინოს, წავიკითხავ და ისევ თავის ადგილზე დავდებ!
_ დედა მუდარით მიმზერდა. მე ძალიან უხერხულად ვიგრძენი თავი. _ რას ამბობ, დედა, უბრალოდ, მრცხვენოდა, შენთვის მეჩვენებინა,
არ მოგეწონებოდა, მეგონა. _ ვთქვი მე. _ ცოტა დამრჩა, ერთი თუ ორი ლექსი. _ თქვა დედამ და რვეული გაშალა.
მე სამზარეულოში გავედი, რომ მეცლია მისთვის კითხვის დამთავრება.
როდესაც დავბრუნდი, დედას კითხვა დამთავრებული ჰქონდა და მაგიდაზე თეფშებს აწყობდა. _ რაო, დედა, მოგეწონა?
_ ვკითხე მე მოგონებული სიმშვიდით და მაგიდას მივუჯექი. დედამ გამიღიმა და თავი დამიქნია. _ მაინც?
_ დავინტერესდი, გული ამიჩქარდა. _ არა უშავს! _ თქვა დედამ მშვიდად და პურის დაჭრა დაიწყო.
_ როგორ, არა უშავს? _ გამიკვირდა მე. _ ისე, არა უშავს! _ თქვა დედამ და სახე ამარიდა. _ არ მოგეწონა?
_ ვკითხე შეშინებულმა. _ შენ მოგწონს? _ მკითხა ახლა დედამ. პირი გამიშრა და ნერწყვი გადავყლაპე.
_ მე, მე, რა თქმა უნდა, მომწონს, რადგან ვწერ, ესე იგი, მომწონს, საერთოდ ყველას მოსწონს თავისი ნამუშევარი...
_ რატომ, შვილო?.. აი, მე დღევანდელი სადილი ვაკეთე, ვაკეთე და არ მომწონს. _ მითხრა დედამ.
_ მე რაც არ მომწონს, ვხევ... და ვყრი.
_ მაინც დაგელოდე, იქნებ თემურის მოეწონოს-მეთქი. აბა, გასინჯე!
_ მთხოვა დედამ, უხალისოდ მოვსვი ლობიოს წვენი, არ ვიცი, მომეჩვენა თუ მართლა, იგი საოცრად უგემური იყო და თეფში გვერდზე გავწიე.
_ აი, ხომ ხედავ, მშიერი დაგტოვე... _ მითხრა დედამ და შეწუხებული სახით მიუჯდა მაგიდას.
_ მაინც რა აკლია ჩემს ლექსებს? _ არაფერი, შვილო, არაფერი არ აკლია, ყველაფერი თავის ადგილზეა,
რითმაც, რიტმიც, მარცვალიც, წერტილიც და მძიმეც... _ აბა, სხვა რა გინდა? _ ვკითხე მე.
დედამ თავზე ორთავე ხელი შემოიწყო და თვალები დახუჭა. იგი დიდხანს იჯდა ასე და ბოლოს ხმამაღლა დაიწყო:
_ ლექსი ადამიანივით არის, შვილო, რამდენი კაცია, ხელიც აქვს, ფეხიც, ყურიც, ცხვირიც, თვალიც, ყველაფერი თავის ადგილზე,
მაგრამ კაცი არ არის, უყურებ _ ადამიანია, ნამდვილი ადამიანი, გაიცნობ და არ არის ადამიანი, რაღაც აკლია, და აი, ის რაღაც რომ აკლია,
ამიტომ ცხოველია, პირუტყვი. შენ არ გეწყინოს, შვილო, და შენს ლექსებსაც აი ის რაღაც აკლია,
რაც ქაღალდზე არ ჩანს ხოლმე და არ იწერება. _ შენ გინდა თქვა, რომ ჩემს ლექსებს სული აკლია?
_ არა, შვილო, სული როგორ აკლია, პირიქით, ძალიან ბევრი სულია შიგ,
იმდენი, იმდენი, რომ შენი სულისთვის ადგილი აღარ არის. _ არ მესმის, რას ამბობ! _ აი, რომ არ გესმის, ამაშია საქმე!
_ შენ ჩემი არაფერი არ მოგწონს, არაფრის არ გჯერა, შენს მოსაწონს მე ვერაფერს ვერ ვაკეთებ... _ გავბრაზდი მე.
_ არა, შვილო, საიდან მოიტანე. შენ ჩემი სიკვდილის განაჩენი რომ დაწერო, ისიც ძვირფასი იქნება ჩემთვის,
ოღონდ შენი სული უნდა იყოს შიგ, შენი სისხლი, ოფლი და წუხილი. რაც გაწუხებს, ის უნდა წერო. _ აბა, ეს რა არის?
_ ვიყვირე მე და რვეულს ვტაცე ხელი. _ ეგ არაფერი არ არის, შვილო, უბრალოდ ვარჯიშია, შენ ნიჭიერი ბიჭი ხარ,
სხვაზე უკეთესად რითმავ ბალახს და ტალახს, მეტი არაფერი. _ თქვა დედამ და თეფშების ალაგება დაიწყო.
ასე მართალი, ასე პირდაპირი, ასე მოურიდებელი და მკაცრი ჩემს მიმართ მე დედა არასდროს არ მინახავს და შეშინებული ვუმზერდი.
დედამ იგრძნო, რომ ძალიან მკაცრად მომექცა. მე მის თვალებში სიბრალული დავინახე.
იგი უხერხულად ალაგებდა თეფშებს. ჯერ ჭიქა წაექცა, მერე კოვზი გაუვარდა ხელიდან, ბოლოს თეფშიც გაუტყდა.
მე მივედი და მხრებზე ხელი მოვხვიე. _ შენ გგონია მეწყინა, დედა? _ ვკითხე და გავუღიმე.
_ არა, შვილო, რაღაც ცუდ გუნებაზე ვიყავი, ალბათ, თორემ მშვენიერი ლექსები გაქვს.
განსაკუთრებით, ის, ალბათ, გულიკოზეა დაწერილი _ `შენი ღიმილი მაჩუქე~, ან ის `მთვარე კვესივით დაეცა მეტეხს~,
ისიც `მე სოფლად დამრჩა პატარა ოდა~ ძალიან, ძალიან მომეწონა... ალბათ, გულიკოსაც მოსწონს შენი ლექსები.
დღეს რაღაც ცუდ ფეხზე ავდექი, მე თვითონ არ ვიცი, რა დამემართა, ისეთი სიამოვნებით ვკითხულობდი და უცებ...
არ ვიცი, ღმერთმანი... დედა აღელდა, ენა აერია, ხელები ოდნავ აუცახცახდა... _ ნამდვილად მომეწონა, ერთ ადგილას ვიტირე კიდევაც...
რომელ ლექსში იყო? აი, ჩემზე რომ გაქვს დაწერილი, ძალიან, ძალიან მომეწონა... _ იგი, ტყუოდა უსაშველოდ და თვალს არ მაცილებდა.
მან დაივიწყა ყველაფერი, რაც მითხრა წუთის წინ, იგი განგებ ისაწყლებდა თავს და მხოლოდ იმისათვის, რომ ისევ არ დავეკარგე,
ისევ უცხო არ გამხდარიყო ჩემთვის და რამდენად მეტს ღელავდა, რამდენად მეტს ლაპარაკობდა და ტყუოდა, მით უფრო ახლობელი,
საყვარელი და მშობლიური ხდებოდა ჩემთვის. მე რაღაც მომაწვა ყელში, მინდოდა მივვარდნოდი მწვანე რვეულს,
რომელიც ახლა დედას ეჭირა, დამეხია, დამეწვა, დამეგლიჯა, მერე ჩავხვეოდი მაგრად, დიდხანს,
დიდხანს მეკოცნა მისი ათრთოლებული ხელები, მაგრამ ვერ გავბედე და ოთახიდან გავედი.
ზღვა. ქვიშა ცხელია. თვალებზე გულიკოს თავსაფარი მაფარია და ისე გავცქერი მზეს.
მზე გულიკოს თავსაფარივით ჭრელია, წითელი, მწვანე, შავი, ყვითელი, ლურჯი, იასამნისფერი და კიდევ რაღაცფერი,
რომელსაც მზე ამ უამრავ ფერთა და საკუთარი ფერის შეზავებით ქმნის.
საჩვენებელი თითით ვიწვრილებ თვალის გუგას, ახლა რამდენიმე ფარშავანგის კუდივით მარაოდგაშლილი და ლამაზი მზე ცახცახებს ცაზე,
მეორე თვალის გუგასაც ვიწვრილებ და ახლა ცა მხოლოდ ასეთი მზეებით არის მოქარგული, უამრავი, ულამაზესი,
ერთმანეთზე დაფენილი და მოცახცახე მზეებით. ალბათ, ესკიმოსები ასეთს ხედავენ ცას, ცას მზეებითა და ფერებით სავსეს.
რა ბედნიერებაა, ღმერთო, _ ჩემსავე გულუბრყვილო ფიქრებზე მეღიმება და გუგებს ხელებს ვუშვებ.
ახლა ისევ ერთი მზე მიმზერს ციდან. _ გავიდა ხუთი კალორია, გადაბრუნდით!
_ გაგვაფრთხილა პლაჟის ადმინისტრაციამ. ალბათ, უკვე ოცი კალორია გავიდა, მე კი ისევ გულაღმა ვწევარ.
რუსების გარდა ბათუმის პლაჟზე კალორიებს არავინ ითვლის, ამიტომ მათ უფრო ზომიერი და ლამაზი სიშავე აქვთ.
ჩვენ კი უსაშველოდ ვართ დახრუკულები. უცებ სახეზე ჩრდილი დამეცა. თავსაფარი ჩამოვიცალე და ჩრდილს ავხედე.
თავზე, თეთრ მარმარილოსავით სახექათქათა, დიდრონ ცისფერთვალებიანი და კუპრივით შავთმიანი ქალი მადგა.
ძალაუნებურად წამოვჯექი და გავუღიმე. ეს ის გოგონა იყო, გუშინ საღამოს ჩემს ოთახში რომ შემოვიდა და ვიღაც ავთო იკითხა.
_ უკაცრავად, თქვენ და ავთო ერთად ცხოვრობთ? _ მკითხა მან. _ რომელი ავთო? _ ავთო! _ აა, როგორ არა, დაბრძანდით!
_ თქვენ გივი გქვიათ, არა? _ დიახ, _ ღმერთო, რა ლამაზია! _ დაბრძანდით. _ სად არის ავთო? _ ავთო?
_ რა ლამაზი თვალები აქვს, ღმერთო, რა შავი თმა! _ მალე მოვა ავთო? _ ისევ მკითხა მან. _ დიახ, სულ მალე.
დაბრძანდით! _ ქალიშვილი დაჯდა და ოთახს დაუწყო თვალიერება. _ შამპანურს ხომ არ მიირთმევთ? _ ვეცი ბოთლს.
_ არა, გმადლობთ! _ ლიმონათს? _ არა? _ შოკოლადი მიირთვით! _ სად არის ავთო? დამპირდა, სადგურში დაგხვდებიო.
ალბათ, არ ეცალა, ნომერსაც დამპირდა, კიდევ კარგი, მომცეს. თბილისიდან ერთი დღით გვიან წამოვედი.
თქვენ ერთად ჩამოდით, არა? _ ვინ? მე და ავთო? ჰო... ერთად ჩამოვედით...
_ მე ასმეხუთე ნომერში ვარ დაბლა. უთხარით, რომ მოვა, დამირეკოს. _ თქვა მან და ადგა.
_ იცით, რა, დაბრძანდით, კიდევ ცოტა ხანს დაბრძანდით! ერთი ჭიქა დალიეთ ჩვენი გაცნობის.
_ კარგი! _ გაიღიმა ქალიშვილმა და ჭიქა აიღო. მეც ავიღე და ჭიქები მივაჯახუნეთ. _ ჩვენი გაცნობის იყოს.
_ იყოს! _ თქვა ქალიშვილმა. ჩვენ გავუცინეთ ერთმანეთს და უცებ ღიმილი სახეზე შემახმა, გავფითრდი.
გაკვირვებულმა ქალიშვილმა ჯერ მე შემხედა, მერე ჩემს გაშტერებულ მზერას გააყოლა თვალი.
კარში სიბრაზისაგან გაწითლებული, გაქვავებული და შეურაცხყოფილი გულიკო იდგა.
ყველაფერი ისე მოხდა, როგორც გლახა ოპერეტაში. გულიკომ კარი მიიჯახუნა და გაკვირვებულმა ქალიშვილმა ჭიქა დადგა!
_ რა მოხდა? _ მკითხა მან. _ არაფერი, ისე... _ ვთქვი მე და ოთახიდან გავვარდი. გულიკოს კარს ვეცი.
კარი ჩაკეტილი იყო შიგნიდან. ჩემს ოთახში რომ დავბრუნდი, განცვიფრებული გურამი საწოლზე იჯდა და კეფას იფხანდა.
ქალიშვილი არსად ჩანდა. _ რა მოხდა? _ მკითხა ახლა მან. _ რა გითხრა? _ ავთო როდის მოვაო! _ მერე?
_ მე ვუთხარი, არ მოვა-მეთქი. რატომაო, მე ვუთხარი, იმიტომ, რომ, ჯერ ერთი, არ ვიცი ვინ არის ავთო-მეთქი და მეორეც,
ავთო აქ არ ცხოვრობს-მეთქი. _ მერე? _ მერე არაფერი, კრეტინიო, თქვა რუსულად და წავიდა.
რას მერჩოდა, არ ვიცი. _ დავიღუპე, გულიკომ დაგვინახა. _ რას აკეთებდით? _ შამპანურს ვსვამდით.
_ მერე? _ მერე არაფერი. _ ვინ არის? _ არ ვიცი! _ კარგი, თუ ძმა ხარ, მაგას ვინ ჭამს.
_ გაიცინა გურამმა და ლოგინზე წამოწვა.
ერთხელ, თურმე, ორი დიდი ხნის უნახავი მეგობარი შეხვდა ერთმანეთს, ერთი _ დაღვრემილი, მეორე _ მხიარული.
_ როგორ ხარო, _ ჰკითხა მხიარულმა. _ ისეთი უცნაური და უბედური ამბავი შემემთხვა, ვისაც არ მოვუყევი,
არავის არ სჯერა და რაღა შენ დამიჯერებო, _ უთხრა დაღვრემილმა და ამოიოხრა. _ ასეთი რა შეგემთხვა, შე კაცოო.
_ შეწუხდა მხიარული. _ ცოლმა გამომაგდო სახლიდანო. _ შესჩივლა დაღვრემილმა.
_ რათაო, კაცო? _ გაუკვირდა მხიარულს. _ რათა და ამისთვისაო. _ თქვა დაღვრემილმა და ამბავი დაიწყო.
ამ ერთი თვის წინათ გზაში მივდიოდი, საშინლად წვიმდა და ციოდა, უცებ მიკნავებული ხმა გავიგონე ჩემს წინ.
დავიხარე, ვხედავ, ბაყაყი, ჩვეულებრივი ბაყაყი.
_ ამიყვანე, კეთილო კაცო, ხომ ხედავ, სიცივით ვკვდებიო, _ მითხრა. ავიყვანე, უბეში ჩავისვი და სახლში მივიყვანე.
ფანჯრის რაფაზე დავსვი. საჭმლის ჭამა დავიწყე. _ ცოტა მეც მაჭამე, კეთილო კაცოო, _ მთხოვა ბაყაყმა.
რას ვიზამდი, მაგიდაზე დავსვი და ვაჭამე, არ მახსოვს, მგონი, ცოტა დალია კიდეც. ლოგინში რომ ჩავწექი, ისევ მომესმა ბაყაყის ხმა.
_ მარტოს მეშინია, კეთილო კაცო, ჩამიწვინე ლოგინშიო... _ შენ ჩემს ადგილზე როგორ მოიქცეოდი?
ავიყვანე და ჩავიწვინე ლოგინში. ბაყაყი მომეკრა, მომეკრა და, ერთიც ვნახოთ, მშვენიერ ქალად არ გადაიქცა?
ამ დროს ოთახში ჩემი ცოლი შემოვიდა. ეს რომ დაინახა, ქვა ააგდო, თავი შეუშვირა და გული წაუვიდა.
გონს რომ მოვიდა, ყველაფერი დალაგებით ვუამბე, როგორც იყო. არ დამიჯერა, მაინც გამომაგდო სახლიდან.
_ ამას ვინ დაგიჯერებს, შე უბედურო. _ უთხრა მხიარულმა. _ აკი გითხარი _ შენც არ დამიჯერებ-მეთქი!
_ თქვა დაღვრემილმა, თავი ჩაქინდრა და უფრო დაღვრემილი გაუდგა გზას.
არ ვიცი, დამიჯერა თუ არა გულიკომ, რასაც მოვუყევი, მაგრამ ერთ დღეზე ცხადი და ნათელი იყო, ის ქალიშვილი ახლა თავზე მადგა.
_ უკაცრავად, ეს ტახტი თავისუფალია? _ მკითხა მან და გულიკოს ტახტს ლამაზი ფეხით შეეხო. _ დაბრძანდით.
_ ვთხოვე მე და გულიკოს ქოშები ჩემკენ გამოვწიე. _ თავისუფალია? _ გამიმეორა კითხვა, ვიგრძენი,
სათვალის ქვეშიდან თვალი გულიკოს ქოშებს გააყოლა. _ დიახ, თავისუფალია! _ ვუთხარი მე და ფეხზე წამოვდექი.
ქალი დაიხარა, ტახტს ხელი მოკიდა. გაასწორებს და დაჯდება, _ გავიფიქრე გულში და გამიხარდა.
ქალმა ტახტი აიღო ერთი ბოლოდან და დაითრია. სახტად დავრჩი. წავიდა ისე, რომ ჩემსკენ არც მოუხედია.
_ უკაცრავად, ქალიშვილო!... _ ვთქვი მე. _ მე მითხარით რამე? _ მომიბრუნდა ქალიშვილი... _ იცით რა? ისაა...
_ და მე მინდოდა მეთქვა, რომ ტახტი დაკავებულია, რომ მე მეგონა, იგი ჩემთან დაჯდებოდა...
მაგრამ ვერ მოვახერხე, უხერხულად შევიშმუშნე. _ თქვენ თბილისელი ხართ? _ ვკითხე მაინც. _ დიახ, რაშია საქმე?
_ თქვა მან და სათვალე მოიხსნა. _ არაფერი, ისე, ძალიან თეთრი ხართ! _ გავიკრიჭე მე. _ არა უშავს, გავშავდები!
_ დამამშვიდა მან. _ თუ ღმერთი გწამთ, ნუ იზამთ მაგას! _ ვთხოვე მე. _ ვეცდები! _ ისევ დამამშვიდა მან.
_ მადლობელი ვარ! _ ვთქვი მე და თავი დავხარე. _ არაფრის! _ მიპასუხა მან.
სათვალე გაიკეთა და გზა განაგრძო, იგი ათი მეტრის მოშორებით შეჩერდა, ტახტი მოხერხებულად დადო და კაბის გახდა დაიწყო.
კაბა რომ მკლავებსა და თავს ზევით ჰქონდა წამოხდილი, ჩემკენ გამოიხედა. მე თვალი ავარიდე და ზღვას გავხედე.
ზღვა იყო ძალიან წყნარი, იმდენად წყნარი, რომ ტალღების ხმა თითქმის არ ისმოდა. ზღვა შრიალებდა თუ ჩურჩულებდა.
ნაპირი კი გუგუნებდა, ღრიალებდა, ქვიშა ჩხრიალებდა. გატრუნული ხალხი თვალმილულული ეყარა მცხუნვარე მზის ქვეშ.
ზოგი ბანქოს თამაშობდა და ხვითქში ცურავდა, ზოგი ბურთს თამაშობდა, ზოგი ხმამაღლა ლაპარაკობდა, იცინოდა, ხარხარებდა.
ზოგიც სახით ჩამხობილიყო, მკლავები ამოეტრიალებინა და მზისუნახავ იღლიებს ირუჯავდა.
უმეტესობა ზღვაში ჩაყრილიყო და ისეთი სახით ნებივრობდა, თითქოს ზღვა აბსოლუტური სიყვარულით ყოფილიყო სავსე.
ზოგი შორს, ძალიან შორს წასულიყო, სადაც ზღვა ლურჯია, სულ ლურჯი, მათი თავები პატარა,
ძალზე პატარა კუნძულებივით ხან გამოჩნდებოდა, ხან გაქრებოდა.
შორიდან ისმოდა იმ კუნძულების გადაძახილები, სიცილი, ცრუ კივილი, ყიჟინა, რომელიც ზღვის ნიავს პატარა ტალღებივით უჩუმრად,
ჩურჩულივით მოჰქონდათ ნაპირზე და ისეთი შთაბეჭდილება იქმნებოდა,
თითქოს ზღვა თავის თავს ელაპარაკებოდა ათას სხვადასხვა ხმაზე და ეს მსოფლიოს ყველა კუთხიდან მოცვენილი მილეთის ხალხი,
_ რომელიც ახლა მის უბეში იწვა, ბორგავდა, სიამოვნებისაგან კვნესოდა, ოხრავდა, იცინოდა, ხარხარებდა და დუმდა.
_ ზღვისთვის არ არსებობდა. ზღვა იყო ძალიან წყნარი. ქალიშვილმა გაიხადა. მუქი შინდისფერი საცურაო კოსტუმი ეცვა.
ჩემდა გასაოცრად ტანი არც ისე თეთრი ჰქონდა, უფრო ხორბლისფერი, და ეს თეთრი, შავი, შინდისფერი და ხორბლისფერი,
ფერების საოცარ ეფექტს ქმნიდა. ალბათ, სახეზე უმარულს ისვამს, _ გავიფიქრე და წამოვდექი.
ქალიშვილი ტახტზე წამოწვა. უცებ მასთან მხარბეჭიანი, მოკლედ თმაშეკრეჭილი, საკმაოდ მაღალი,
ლამაზი ვაჟი მივიდა და უცერემონიოდ თავზე დაადგა. _ რა უნდოდა?
_ ჰკითხა მან ქალს, მე გავიგონე ეს და გული შემეკუმშა. _ ვის? _ კითხვითვე უპასუხა ქალმა.
_ იმ ტიპს! _ თქვა ვაჟმა და ისე გამოიხედა ჩემკენ, არც მორიდებია, იქნებ ესმისო.
მე ხელები გამიცივდა, მაგრამ ისეთი გამომეტყველება მივიღე, თითქოს არ მესმოდა, დავიხარე და ქვა ავიღე,
მერე მოწყვეტით ვისროლე ზღვაში. ქვა გაცურდა. _ იმას? არაფერი. _ რაღაცას გეუბნებოდა! _ არაფერს!
_ თქვა ქალმა და სათვალე მოიძრო, _ ტახტი ვთხოვე და მომცა. _ მეტი არაფერი? _ მეტი არაფერი! _ გიცინოდა რაღაცას.
_ მე არ მიცინოდა, _ თქვა ქალმა და ისევ გაიკეთა სათვალე. _ ჰო! _ მერე კიდევ რაღაც თქვეს, მაგრამ უფრო ხმადაბლა.
არ ვიცი, რა თქვეს ისეთი, მაგრამ ვაჟმა ხმამაღლა გაიცინა, მერე მუხლებზე დაემხო მის თავთან,
ორთავე ხელები შიშველ მკლავებზე მოუჭირა და თავი თავზე დაადო. მე ისევ ზღვისკენ გავიხედე. _ თემო, თემო!
_ მიქნევდა ხელს შორიდან გურამი, გულიკო და გურამი ნაპირისაკენ მოცურავდნენ.
ხელი დავუქნიე და ისევ გავწექი გულაღმა ქვიშაზე. ზღვა ძალიან მიყვარს, მაგრამ შორს არასდროს არ მივდივარ სხვასთან ერთად.
შორს მივდივარ მხოლოდ მარტო... ხანდახან ისე შორს, რომ ნაპირს ვერ ვხედავ.
მე მაშინ ძალიან მეშინია ზღვის, იმიტომ, რომ ზღვა არის უზარმაზარი მილიონჯერ, მილიარდჯერ,
უსასრულობამდე ჩემზე დიდი და შეიძლება ისე დამკარგოს, ისე ჩამნთქას, ისე გამთქვიფოს თავის დინჯ, მძიმე ზმორებაში,
რომ ვერც შეიტყოს, ვერც მიხვდეს და ვერც იგრძნოს... თან არ მეშინია იმიტომ,
რომ ზღვას საოცრად რბილი სხეული აქვს და ზღვა საოცრად თბილია. თუ შეგიშვა ზღვამ, იგი არასოდეს არ დაგახრჩობს.
ზღვამ არ იცის ღალატი. მაგრამ ზღვას არ უყვარს, როდესაც მისი არ ეშინიათ.
იგი თვითონ გაფრთხილებს, გეუბნება, გთხოვს, ღრიალებს, ქვეყანას ანგრევს,
სახლისოდენა ტალღებით გაწვება ხმელეთისკენ, ხელს გკრავს, არ მოხვიდეო და თუ შებედე, ზღვას არ უყვარს,
როდესაც მისი არ ეშინიათ. ზღვას ზღვასავით დიდი გული და თავმოყვარეობა აქვს, ზღვა ცოცხალია და, როდესაც ზღვა ლაპარაკობს,
ზღვას უნდა უსმინო. ...ერთი, ორი, სამი, ოთხი. მზის ჩასვლას ოთხი თითის დადება აკლია.
თვითონ მზე სამი თითის დადებაა, სულ შვიდი. _ ვითვლი მე, შვიდი თითის დადება, ორ საათში მზე ჩავა.
სად არიან, ვეღარ გამოაღწიეს? პირველი ნაპირზე გურამი ამოვიდა.
იგი ქოშინით მოვარდა ჩემთან, ცალ ფეხზე დაიწყო ხტუნვა და წვეთები მომაშხეფა.
_ ცოტა იქით გაიფერთხე, თუ ძმა ხარ! _ ვთხოვე მე. _ აუ, სად ვიყავით?!
_ თქვა მან და გალურჯებული ნიკაპი სილაში ჩარგო. _ სად? _ ვკითხე მე. _ შორს! _ რა ნახეთ? _ რა უნდა გვენახა?
_ გაუკვირდა გურამს. ნაპირზე გულიკო ამოვიდა. ახლა მან დაიწყო ჩემს გარშემო ასკინკილა. _ პირსახოცი!
_ თქვა გულიკომ. _ არის, პირსახოცი. _ ვესროლე მე. გულიკომ ტანი გაიმშრალა და აქეთ-იქით გაიხედ-გამოიხედა გაკვირვებულმა.
მე თვალი ავარიდე. _ ტახტი რა იქნა? _ მკითხა მან. _ რომელი? _ გავიკვირვე მე. _ ტახტი! _ აა, ტახტი?
სად არის ტახტი? _ ვკითხე გურამს. _ რომელი? _ ჩემზე უფრო გაუკვირდა გურამს. _ არ არის ტახტი! _ ვთქვი მე.
_ აქ იდგა ჩემი ტახტი! _ თქვა გულიკომ და წარბი შეიკრა. _ აქ იყო გულიკოს ტახტი! _ თქვა გურამმა.
_ არსებობს საგანთა გადანაცვლების სპეციალური მეცნიერება. _ ახლავე ადექი და მოიტანე ტახტი! _ მითხრა გულიკომ.
გავიხედე, ქალი და ის ვაჟი ზღვაში ჩასულიყვნენ. ტახტზე ახლა მათი ტანსაცმელი იდო.
_ ადე, გურამ, მოიტანე ტახტი, ეგერ დგას! _ ვუთხარი მე. _ როგორც გაატანე, ისე მოიტანე!
_ თქვა გურამმა და თვალები დახუჭა. ქალი ამოვიდა ზღვიდან და ტახტისკენ წამოვიდა.
გულიკომ ჯერ ქალს შეხედა, მერე მე. _ შენ გაატანე? _ მკითხა უცებ. მე არაფერი არ ვუპასუხე. _ რატომ გაატანე?
_ ისევ მკითხა გულიკომ. _ არ ვიცი! _ ვუპასუხე და თვალებში შევხედე. _ ვინ არის? _ არ ვიცი! _ არ იცი? _ არა.
_ ქალისკენ გავიხედე. იგი ჩვენკენ იცქირებოდა. ალბათ, მიხვდა, რაზე იყო ლაპარაკი.
უცებ წამოდგა, ტახტს ხელი დაავლო და ჩვენკენ გამოათრია. მე სად წავსულიყავი, არ ვიცოდი.
_ უკაცრავად, დაუკითხავად ავიღე! _ თქვა მან, როდესაც მოგვიახლოვდა და ტახტი თავის ადგილზე დადგა.
_ არაფრის! აღარ გვჭირდება! _ უპასუხა გულიკომ საკმაოდ ცივად. _ ჩვენც არ გვჭირდება! _ გაუღიმა ქალმა.
_ მით უმეტეს! _ თქვა გულიკომ. _ რა მით უმეტეს? _ გაუკვირდა ქალს. _ არაფერი, წაიღეთ, ჩვენ აღარ გვჭირდება.
_ არც ჩვენ გვჭირდება. _ მაშინ წაიღეთ და ჩააბარეთ, ოღონდ საბუთი დამიბრუნეთ, ჩემი სახელი გულიკოა, გვარი ციბაძე,
სტუდბილეთი მაქვს დატოვებული. _ გულიკო! _ მუდარით ვთქვი. _ მიბრუნდი! _ თქვა გულიკომ.
მე მივბრუნდი, როდესაც მოვბრუნდი, აღარც ქალი იყო, აღარც ტახტი, აღარც გულიკო.
გულიკოს კაბა გადაეცვა და პლაჟიდან გადიოდა. _ მეც წავედი! _ თქვა გურამმა და შარვალი აიღო.
_ მოიცა, მზის ჩასვლას ვუცქიროთ. _ ვთხოვე მე. _ იმ გოგოს მარტო ხომ არ გავუშვებ! _ მოიცა!
_ შენი ამბავი მიკვირს, ნამდვილი კრეტინი ხარ! _ მითხრა გურამმა და დაჯდა.
ქალისკენ გავიხედე, იმ ვაჟს ტახტი იღლიაში ამოედო და ჩასაბარებლად მიჰქონდა, ქალი კი კაბას იცვამდა.
თვალი აღარ ამირიდებია. იგი მაღლა მკლავებაწვდილი, ცალ მუხლში ოდნავ მოხრილი, რომელიღაც ძალიან ლამაზ, ანტიკურ ქანდაკებას ჰგავდა.
კაბა რომ ჩაიცვა და თეძოებზე შემოირგო, ჩემკენ გამოიხედა და გამიღიმა. მეც გავუღიმე.
_ მგონი, არ ხარ კრეტინი! _ მითხრა გურამმა და ამოიოხრა. მზის ჩასვლას სამი თითის დადება აკლდა.
მერე მზე ოდნავ შეეხო ზღვას და შორეული ჰორიზონტიდან ნაპირამდე ოქროს მოციმციმე ბილიკი გაწვა.
მინდოდა, წამოვმხტარიყავი, გამერბინა ამ ბილიკზე, მერბინა ჩქარა, ჩქარა, მიმესწრო და ვიდრე ჩავიდოდა, ხელით შევხებოდი მზეს.
ისე მომინდა, ისე, რომ ფეხზეც კი წამოვდექი. გურამი იჯდა დაფიქრებული და მზეს გასცქეროდა.
მზე უკვე შუამდე იყო ჩასული ზღვაში, ბილიკი დავიწროვდა, გამუქდა, შეიკრა და ახლა ბაგირივით იყო გაჭიმული ნაპირიდან მზემდე.
გურამი უცებ წამოხტა და გიჟივით გაიქცა ბულვარისკენ. მე გაოცებულმა გავაყოლე თვალი.
იგი გარბოდა დიდი ნაბიჯებით, ქვიშაში ეფლობოდა, ეცემოდა, დგებოდა, ისევ გარბოდა და ასე გავარდა პლაჟიდან.
მერე უცებ ისევ მოვარდა გიჟივით, ნაპირთან მიირბინა და მზის ბილიკთან უზარმაზარი ლურჯი ჰორტენზია დადო.
მერე მობრუნდა და ჩემს გვერდით დაჯდა აქოშინებული. _ მზეს ყვავილი მივართვი!
_ მითხრა მან და ბედნიერი ღიმილით გამიღიმა. მე არაფერი ვუპასუხე, მხოლოდ თავი დავუქნიე და გავუღიმე.
თან შემშურდა დიდი შურით, ნამდვილი შურით, რომ ეს მე ვერ მოვიფიქრე.
მზეს წვერიღა უჩანდა და სხივი ახლა ცის დასალიერიდან გამოწვდილ ოქროს ხელს ჰგავდა,
რომლის მტევანზე უზარმაზარი ლურჯი ჰორტენზია ესვენა. მზე ჩავიდა. ბინდში გაქრა ბილიკი და ყვავილიც.
_ ნახე, გურამ, მზემ ყვავილი წაიღო! _ ვუთხარი მე. გურამმა ისევ გაიღიმა. მზემ წაიღო ყვავილი.
*** `ინტურისტის~ ფოიეში ყველა სავარძელი დაკავებული იყო.
გულიკო არსად ჩანდა. ზევით ასვლა არ მინდოდა. _ კაფეში ჩამოდით!
_ ვუთხარი გურამს და პირსახოცი მხარზე გადავიკიდე. _ გულიკო? _ მკითხა გურამმა. _ დავურეკავ!
_ ასულიყავი, ჯობდა. _ დავურეკავ! _ გავიმეორე მე. _ შენ იცი! _ თქვა გურამმა და წავიდა.
ადმინისტრატორის ჯიხურთან მივედი და ტელეფონის მილი ავიღე. _ თემურს გაუმარჯოს! _ მომესალმა ადმინისტრატორი.
_ გაუმარჯოს საშას! _ ახალ ნომერში უნდა გადაგიყვანო, უცხოელები ჩამოვიდნენ.
_ რა გამიჭირეთ საქმე, გარდამავალი დროშა ხომ არ ვარ, ყველა ნომერი უნდა მოვიარო? _ რას იზამ, ზევიდან დარეკეს!
_ აიწურა მხრები საშამ. _ საიდან ზევიდან? _ ადმინისტრატორმა სადღაც ღმერთისკენ აიხედა და თვალები ააპარპალა.
_ მერე, შენ ვერ უთხარი ქვევიდან, რომ კაცი მყავს ნომერშიო? _ არ გადის. _ არ გადის და არ გავალ!
_ ძალით გაგიყვანებენ. _ ვინ? _ ისინი! _ ვინ ისინი?
_ თუ ძმა ხარ, თავი დამანებე, ჩემი გაჭირვება მეყოფა, გეუბნები, სხვა ნომერს მოგცემ.
_ ალო! 302, თუ შეიძლება, _ ვთხოვე კომუტატორს. _ 302 არ პასუხობს! _ თქვა კომუტატორმა.
მილი დავკიდე. _ როდის გადაგყავარ? _ ვკითხე ადმინისტრატორს.
_ უკვე გადასული ხარ 303-ში _ მიპასუხა მან თავაუღებლივ. _ ახალი ლექსი ხომ არ დაგიწერია რამე?
_ ვკითხე ადმინისტრატორს. _ დავწერე წუხელ, წაგიკითხო? _ ახლა არ მცალია, ხვალ.
გულიკო სარკის წინ იჯდა და თმას ივარცხნიდა. _ ჯერ აკაკუნებენ და შემდეგ შემოდიან. _ თქვა მან.
მე გარეთ გავედი, დავაკაკუნე და ისევ შემოვედი. _ დაბრძანდით! _ მითხრა გულიკომ, მე საწოლზე ჩამოვჯექი.
გულიკო თმის ვარცხნას განაგრძობდა, ოქროსფერი თმები გაეშალა და ახლა იმ ჩამავალ მზეს ჰგავდა ზურგიდან, წეღან რომ ყვავილი წაიღო.
_ არ გრცხვენია, გოგო? რას მებუტები! _ ვკითხე მე. _ როგორ არ მრცხვენია, ვერ ხედავ, თმებიც კი გამიწითლდა!
_ თქვა გულიკომ. _ ჩავიდეთ ქვევით, ყავა დავლიოთ! _ ჩადი და მოვალ!
_ მე შენს გვერდით ნომერში გადმომიყვანეს, უცხოელები ჩამოდიან. _ ძალიან კარგი.
_ კიდევ ერთი დელეგაცია და, ალბათ, შენთან შემომასახლებენ. _ საწყალი ბიჭი, როგორ მეცოდები.
_ შემიბრალა გულიკომ და თავი გაიქნია. _ ადექი, წავიდეთ. _ ჩადი და მოვალ, ხომ გითხარი. _ ერთად ჩავიდეთ.
_ კაბა უნდა გამოვიცვალო! _ ლურჯი კაბა ჩაიცვი! _ შენი საქმე არ არის, რას ჩავიცვამ. _ წავედი! _ ვთქვი მე და კარი გავიხურე.
გურამი კაფეში დამხვდა. ადგილები დაეკავებინა ჩვენთვის, გაზეთს კითხულობდა.
მივედი, ფანჯარასთან რომ სკამი იდგა, იმაზე დავჯექი. _ სადა ხარ, ძმაო, კუჭი გამიხმა! გულიკო არ მოდის? _ მოვა.
შეუკვეთე? _ რად უნდა შეკვეთა, თვითონ არ იცის? _ თქვა გურამმა და კითხვა განაგრძო.
ოფიციანტმა სამი ყავა, სამი ბუტერბროდი და ერთი ბოთლი ბორჯომი მოიტანა. _ რა ფასიანია ეს ძეხვი?
_ ეჭვის თვალით გადახედა გურამმა ბუტერბროდს. _ ნუ გეშინია, ხუთ მანეთს არ ავაცილებ! _ დაამშვიდა ოფიციანტმა.
_ მე რისი მეშინია, შენ გეშინოდეს! _ ფული თუ არ გქონდათ, ბიძიებო, თბილისში ვერ დაეტიეთ?
რაა ამ ბათუმში, ერთი თვეა თავს რომ იკლავთ შიმშილით. პატრონი არ გყავთ? მომკლა თქვენმა საცოდაობამ.
_ აუჩუყდა გული ოფიციანტს. _ ძილის წინ ბევრი ჭამა არ შეიძლება! _ დაარიგა ჭკუა გურამმა.
_ დილას თუ შუადღეზე? _ წადი, თუ ძმა ხარ, შენს საქმეს მიხედე. ნუ გეშინია, არ მოვკვდებით შიმშილით.
_ ეწყინა გურამს. _ ის გოგო მეცოდება, თორემ, შენ ისე გიქნია, ნემსის ყუნწში გამძვრალხარ.
_ თქვა ოფიციანტმა და წავიდა. კაფეში თამბაქოსა და თურქული ყავის საამო სუნი დგას.
ფანჯარა ღიაა და ზევიდან ნიავი უბერავს. კაფე სავსეა ხალხით.
შორეულ კუთხეში მაგიდას დურსუნა უზის, წინ ათიოდე უკვე გამოცლილი და დამხობილი ყავის პაწია ფინჯანი უდგას.
მეთერთმეტეს კი სვამს. დროდადრო რომელიმე ფინჯანს ამოატრიალებს, დიდხანს დაკვირვებით უმზერს ფსკერზე დალექილ ყავას,
მერე ისევ დგამს და მეორეს იღებს, ასე ნახულობს ყველას, უკმაყოფილოდ აქნევს თავს და სმას განაგრძობს.
ძია დურსუნა 55_60 წლისა იქნება. საერთოდ მისი ასაკი ძნელი დასადგენია.
დურსუნა შარშან, შარშანწინ, იმის წინ და კიდევ იმის წინ სულ ამ ადგილზე იჯდა, სულ სვამდა ყავას,
სულ მუდამ ეძებდა რაღაცას ფინჯნის ფსკერზე და ახლაც ასე ზის, იმავე ადგილზე,
სვამს ყავას და ისევ ეძებს რაღაცას ფინჯნის ფსკერზე დალექილ ყავაში.
დურსუნამ, როგორც ამბობენ, მარჩიელობა იცის ყავაზე.
იგი საოცარ რაღაცეებს ხედავს ფინჯანში, ხედავს უბედურებას, ბედნიერებას, სიყვარულს, სიძულვილს, ფულს, ქონებას, ქალებს, სიკვდილს,
გზებს _ მოკლეს და ხალისიანს, გრძელსა და ფათერაკიანს, ხედავს გზებს, რომლებიც სადღაც ფინჯნის კედლებზე დახლართულნი წყდებიან,
მერე ისევ ერთდებიან, მოკლდებიან, გრძელდებიან, წყდებიან,
კვლავ ერთდებიან და კვლავ გრძელდებიან უსაშველოდ და დაუსაბამოდ.
ასე ზის იგი, ურჩევს ყველას, ვისაც გაუხარდება, უწინასწარმეტყველებს ყველას ცხოვრების გზას.
ასე ზის დურსუნა მაგიდის კუთხეში, უამრავი ფინჯნის ფსკერზე ამოუკითხავს უამრავი კაცისთვის სიცოცხლის გზა და,
ნუთუ ერთხელ არ ამოსვლია თვითონ მას გზა, რომ ერთხელ მაინც ამდგარიყო და დადგომოდა იმ გზას.
მისი გზა რატომღაც ამ კაფეში დამთავრებულა.
კაფეში ის მოკლედ თმაშეკრეჭილი ბიჭი და კიდევ ვიღაც ვაჟი შემოვიდნენ.
ჩვენს გვერდით მაგიდასთან დასხდნენ და ერთი სკამი მაგიდას მიაყუდეს _ ალბათ,
იმ ქალიშვილს ელოდებიან, გავიფიქრე მე. ოფიციანტი ეახლათ.
_ თქვენც მარტო ყავას და ბორჯომს მიირთმევთ, ბიძიებო? _ ჰკითხა მან და ჩვენკენ გამოიხედა.
_ სამი ტაბაკა, ერთი კონიაკი, ერთი ბორჯომი, სამი ლიმონათი, ერთი შამპანური და ექვსი ყავა.
_ უთხრა შეკრეჭილმა. _ აგაშენოთ ღმერთმა! _ გაუხარდა ოფიციანტს. _ ტკბილი რა გაქვთ? _ ჰკითხა შეკრეჭილმა.
_ წნილი! _ გაიკრიჭა ოფიციანტი. _ მაგარი ხარ! _ გაუცინა შეკრეჭილმა და მხარზე ხელი დაჰკრა. ოფიციანტი წავიდა.
_ გამყიდა ამ შობელძაღლმა, ათი დღე გაგრაში ვიყავით...
_ უთხრა მან თავის თვალებგადმოცვენილ ძმაკაცს და უკმაყოფილო სიამაყით საფერფლე მაგიდაზე დაატრიალა.
_ რა ანგარიშები გაქვს? _ ჰკითხა თვალებგადმოცვენილმა.
_ ისე, რა ანგარიშები უნდა მქონდეს, ამეკიდა, შარშან ჯემალას ყავდა სოჩაში. _ აეთესე და მორჩა! _ ახლა ვერ ავეთესები.
_ გიყვარს? _ ცალყბად გაიკრიჭა თვალებგადმოცვენილი.
ყველაფერი მესმოდა და მე თვითონ არ ვიცი, რატომ, ტანზე ბუსუსები მაყრიდა.
_ გიყვარს? _ არ მოეშვა თვალებგადმოცვენილი; ოფიციანტმა შეკვეთა მოიტანა და მაგიდაზე დააწყო.
_ მიყვარს არა, ფეხები, ისე, კარგი ტანი აქვს. _ გაიღიმა შეკრეჭილმა.
_ მაგაზე კარგი კახპა ზღვაზე ვერ ნახე? შენი მაყუთი მომცა, ანგელოსს დავაბამ. _ თქვა თვალებგადმოცვენილმა.
_ მორჩი ბაზარი, მოდის. ლია, აქეთ! _ დაუძახა შეკრეჭილმა და ხელი დაუქნია. კაფეში ის ქალი შემოვიდა.
იგი ისეთი ლამაზი იყო, გურამმა სახეზე ხელები აიფარა, ერთხანს ასე იყო, მერე ხელები მოიშორა თვალებიდან, შეხედა და კვნესა აღმოხდა.
_ ვაა! _ ზახრუმა! _ დავამშვიდე მე. ლიას შევხედე. მან ისევ გამიღიმა და დაჯდა.
უცებ კარი გაიღო და მე და გურამმა გაოცებისაგან პირები დავაღეთ. კარში ჯეირანივით ყელმოღერებული, უზარმაზარ ქუსლებზე შემდგარი,
ბაირაღივით წითელ ვიწრო კაბაში გახვეული, მკერდზე თმებჩამოშლილი და ჭიპამდე დეკოლტეჩახსნილი გულიკო იდგა.
მთელი კაფე მისკენ მიბრუნდა. იგი ამაყი მზერითა და ტანის ნაზი რხევით წამოვიდა ჩვენკენ.
მე ძალაუნებურად ავდექი და ადგილი დავუთმე, გურამმა ყავა ღვინოსავით გადაკრა და ხველება აუვარდა.
გულიკო დაჯდა, წითელი ჩანთიდან სიგარეტი ამოიღო, ფეხი ფეხზე გადაიდო და გააბოლა.
_ გაგიჟდი, გოგო? _ ვკითხე მე. _ რა მოხდა? _ გაუკვირდა გულიკოს.
_ რას გავხარ? _ რას ვგავარ, გურამ? _ ჰკითხა გულიკომ გურამს და კვამლი სახეში მიაბოლა.
_ ტარი რომ გაგიკეთონ, ნამდვილი დროშა ხარ! _ თქვა გურამმა და მე შემომხედა. _ მართლა? _ მკითხა ახლა გულიკომ.
_ ადი და ახლავე გამოიცვალე! _ ვუთხარი მე. _ რატომ, გენაცვალე? შენ ხომ ასეთი ქალები მოგწონს? ოფიციანტ!
_ დაუძახა უცებ გულიკომ ოფიციანტს. იგი მოცუნცულდა.
_ გისმენთ, ბატონო! _ ერთი კონიაკი, ერთი შამპანური, სამი ტაბაკა!
_ ერთიც ექიმი და ერთიც მილიციელი, ექიმი ამას, მილიციელი მე. მე მაგის გადამხდელი არა ვარ. _ თქვა გურამმა.
ოფიციანტი შეყოყმანდა. _ რასაც გეუბნებიან, მოიტანეთ! _ უთხრა გულიკომ. ოფიციანტი წავიდა.
_ რა მოგივიდა, გულიკო?! _ ვკითხე მე ჩუმად და თვალი მეზობელი სუფრისკენ გავაპარე.
ლიას შამპანურით სავსე მაღალი ჭიქა აეწია თვალებამდე და ჭიქის მეორე მხრიდან გვიყურებდა გაღიმებული.
_ ხელს თუ გიშლით, წავალ. _ თქვა გულიკომ და პაპიროსი ჩააქრო.
ცოტა გულზე მომეშვა. _ იყავი, თუ ქალი ხარ, ოღონდ ასე გამომწვევად ნუ იქცევი! _ ვთხოვე მე.
_ ვაშავებ რამეს, გურამ? _ ჰკითხა ახლა გურამს. _ პირიქით, აწითლებ!
_ უთხრა გურამმა, ოფიციანტმა კონიაკი და ტაბაკა მოგვართვა. გულიკომ კონიაკი დაასხა და სადღეგრძელო დაიწყო.
_ ლამაზ ქალებს გაუმარჯოს, თეძომაღალ, ლამაზ და ვნებიან ქალებს.
_ მერე ჭიქა მომიჯახუნა და გადაკრა, მე უხმოდ დავლიე. სად წავსულიყავი, არ ვიცოდი. _ გულიკოს გაუმარჯოს!
_ თქვა გურამმა. _ მე კი არა, ლამაზ ქალებს გაუმარჯოს! _ გაუსწორა გულიკომ და ისევ დაასხა.
_ გულიკოს შემოვევლე, თუ იცი, რა ღირს ეს კონიაკი? _ ჰკითხა გურამმა და ბოთლი შეატრიალა ხელში.
_ მილიონი! _ ცოტა დაუკელი! _ ნახევარი მილიონი! _ საიდან მოგაქვს მერე ეს ნახევარი მილიონი? _ თემური იხდის!
_ მე ჭიქა გამივარდა ხელიდან. გურამს კონიაკი გადაცდა და სლოკინი აუტყდა. _ შეავსეთ ჭიქები! _ ბრძანა გულიკომ.
გურამმა ჭიქები შეავსო. მეზობელი მაგიდიდან თმაშეკრეჭილი ადგა და ჩვენკენ წამოვიდა.
გულიკომ გაკვირვებული მზერა მიაპყრო. _ ბოდიში, ბიჭებო! _ თქვა მან და თავი დაგვიკრა.
მერე ჯიბიდან სტუდბილეთი ამოიღო, გაშალა და ხმამაღლა წაიკითხა: _ გულნარა დავითის ასული ციბაძე,
ეკონომიკის ფაკულტეტის მესამე კურსის სტუდენტი. თქვენი სტუდბილეთი, ქალიშვილო!
_ და სტუდბილეთი მაგიდაზე დადო. _ გმადლობთ, დაბრძანდით! _ სთხოვა გულიკომ. _ გმადლობთ, მელოდებიან!
_ მკერდზე მიიდო ხელი გაკრეჭილმა. _ თემო, სთხოვე! _ მითხრა გულიკომ.
_ ერთი ჭიქა დაგვილიეთ! _ ვთხოვე მე და ჭიქა გავუწოდე.
_ ეს ჩემი თემურია, ეს კი გურამ ჭიჭინაძე, კრიტიკოსი, ლექსებსაც წერს, `ნიკორწმინდა~ წაგიკითხავთ? _ არა.
_ ჰოდა, ამისი დაწერილია! _ უთხრა გულიკომ და გაიცინა.
_ სასიამოვნოა, თქვენს სუფრას გაუმარჯოს, კარგად იყავით...
_ თქვენი სახელი? _ ჰკითხა გულიკომ. _ ავთო!
_ ავთანდილი კარგი სახელია, მიირთვით, ჩემს საქმროს თეიმურაზი ჰქვია.
ის ქალიშვილი თქვენი ცოლია? _ არ მოეშვა გულიკო. _ არა! _ შეიშმუშნა ავთო.
_ აბა, თქვენი მეგობრის? _ არა. _ აბა, არავისი?... _ კარგად იყავით... _ აჩქარდა ავთო.
_ ესე, იგი, ქალი არავისია? გესმის, თემო, არავისი არ ყოფილა... _ გულიკო! _ შევევედრე მე.
_ კარგად იყავით, გმადლობთ! _ თქვა ავთომ, გადაკრა და სასწრაფოდ წავიდა.
მე მეზობელი სუფრისკენ გავიხედე, ლია იჯდა თავდახრილი, ჭარხალივით წითელი და ნერვიულად ხევდა პაპიროსის კოლოფს.
_ არ გრცხვენია, გოგო, ყველაფერი გაიგონა! _ ვუთხარი გულიკოს. გულიკომ ყურადღება არ მომაქცია.
იგი გურამს მიუბრუნდა: _ გაუმარჯოს იდიოტებს, სიმპათიურ იდიოტებს, ჩემს თემურს,
უსიმპათიურეს იდიოტს უსიმპათიურესთა შორის.
კაცობრიობის არცერთ ერას არ ახსოვს ასეთი ბაჯაღლო იდიოტი, როგორც ეს... _ გულიკო, შენ მთვრალი ხარ!
_ უთხრა გურამმა. ლია ადგა და კაფედან გავიდა. ბიჭები უკან გაყვნენ.
_ შენც იდიოტი ხარ, მაგრამ თემური უფრო დიდი იდიოტია და ამიტომ მიყვარს შენზე უფრო.
_ გულიკო, მორჩი! _ ვთხოვე მე და ავდექი. გულიკომ ხელჩანთიდან ოთხი ასმანეთიანი ამოიღო და მაგიდაზე დაყარა.
_ დღეს ფული მივიღე, დედამ გამომიგზავნა, ორასი კიდევ მაქვს. _ მერე ადგა და კაფედან გავიდა.
_ გაყევი, თუ ძმა ხარ! _ ვთხოვე გურამს. გურამი გაყვა, მთელი კაფე მე შემომცქეროდა.
მაგიდები გავიარე და ძია დურსუნთან მივედი. _ გამარჯობა, ძია დურსუნ! _ ვუთხარი მე.
_ დაჯექი! _ თქვა მან და ყავა მოსვა. _ მოგკლავს ამდენი ყავა, ძია დურსუნ! _ რაც გიყვარს, იმისგან სიკვდილი საამოა!
_ ვინ თქვა? _ ვინც თქვა, მართალი თქვა.
_ კონიაკი და ყავა მოიტანე! _ გავძახე ოფიციანტს. ოფიციანტმა კონიაკი და ყავა მოიტანა.
მაგიდაზე  დადგა. უხმოდ ვიჯექით. მე დურსუნს ჭიქა ავუვსე, მან გადაკრა და ისევ მომიშვირა ჭიქა, ისევ ავუვსე, ისევ გადაკრა,
მე ყავას ვსვამდი, დურსუნი კონიაკს. თითქმის ნახევარი ბოთლი დალია უხმოდ.
მე ყავა დავამთავრე და ფინჯანი თეფშზე დავამხე. _ მიმარჩიელე, ძია დურსუნ.
_ ვერა! _ რათა, ძია დურსუნ? _ არ ვიცი მარჩიელობა. _ შენ თუ არ იცი, აბა, ვინ იცის? _ არავინ.
_ მაშ, სხვებს რომ მარჩიელობ? _ ვატყუებ სხვებს. _ შენს თავს? _ ჩემს თავს რომ ვერ ვატყუებ, ამიტომ ვზივარ აქ.
_ მეც მომატყუე. _ ვერა. _ რათა, ძია დურსუნ, რათა! _ შენი მოტყუება არ შეიძლება, ალალი ბიჭის თვალები გაქვს!
_ თქვა დურსუნმა და ადგა. _ წავედი! _ მოიცა, ძია დურსუნ, მაინც მიმარჩიელე. _ ხელი მოვკიდე და დავსვი.
_ კარგი! _ თქვა მან და ჩემი ფინჯანი აიღო. _ სად ცხოვრობ? _ მკითხა დურსუნმა. _ მე თბილისელი ვარ.
_ თბილისი მისამართი არ არის. აქაური რომ არა ხარ, გატყობ, ბათუმში სად ცხოვრობ? _ სასტუმროში.
_ ჩემგან რა გინდა, შვილო? _ მკითხა მან უცებ. შევიშმუშნე. _ შენგან არაფერი არ მინდა, ძია დურსუნ!
_ მაშინ დამანებე თავი! _ მითხრა და ფინჯანი ისევ დაამხო თეფშზე. _ რატომ არ გინდა მიმარჩიელო...
_ აკი გითხარი, არ მინდა მოგატყუო-მეთქი. _ მომატყუე. დურსუნმა თავი ჩაღუნა.
დიდხანს დუმდა. მერე ყრუდ, ძალიან ყრუდ დაიწყო, მისი ჩახლეჩილი და გაბზარული ხმა ისე აჟღერდა, სხეულში უსიამო ჟრჟოლა ვიგრძენი.
_ აი ის ქალი, წითელთმიანი ქალი, შენ რომ გახლავს, შენი ცოლი გახდება.
ჯერ ხომ არ არის შენი ცოლი? _ არა! _ ჰოდა, გახდება!
_ დურსუნმა ფინჯანი ხელში შეატრიალა, ოდნავ გადახარა, ცოტა ხანს უცქირა ფსკერზე დალექილ ყავას და განაგრძო:
_ მერე თქვენ გეყოლებათ შვილები: ქალი და ვაჟი, ჯერ ქალი, მერე ვაჟი, შენ გექნება კარგი სამსახური, გეყოლება ლამაზი ცოლი,
ლამაზი ბავშვები და არ იქნება ქვეყანაზე კაცი შენზე ბედნიერი ერთ, ორ, სამ,
ათ წელიწადს _ დურსუნმა ფინჯანი დადო და ხელები საფეთქლებზე შემოიწყო, თვალები დახუჭა და დადუმდა.
_ მერე, ძია დურსუნ, მერე? _ მერე შენ დაკარგავ შენს ლამაზ ცოლს, შენი ლამაზი ცოლი გემს გაყვება, თეთრ, უზარმაზარ გემს.
შენ დაუწყებ ძებნას ცოლს და გაიგებ, რომ შენ შენმა მეგობარმა ჩაგაფურთხა სულში.
შემდეგ შენ დაუწყებ ძებნას სიკვდილს და სიკვდილი არ მოვა შენთან იმიტომ, რომ სიკვდილს არ სჭირდება შენი მძორი,
სული კი ამორთმეული გექნება. მერე შენს ნაკვალევზე წაიშლება ყველაფერი _ გვარი, სახელი, სიყვარული, ძმა, მეგობარი, შვილი,
თესლი და ნაყოფი. მერე შენ იტყვი, რომ არ ღირს სიცოცხლე და გაუყრი თავს ბაწარში, მაგრამ შენ ჩამოგხსნიან, მერე შენ გადაწყვეტ,
რომ არ ღირს სიკვდილი, რადგან არ არსებობს არაფერი, რისთვისაც სიკვდილი ღირდეს...
ძია დურსუნი ისევ დადუმდა. _ მერე, ძია დურსუნ? _ ვკითხე მე და ვიგრძენი, როგორ მიკანკალებდა ხმა.
_ მერე შენ ფეხებზე დაიკიდებ ყველაფერს, უპირველეს ყოვლისა, შენს თავს, მერე მთელ სამყაროს და შენ გახდები სხვა.
_ ვინ? _ შენ გახდები მე, დურსუნი, იპოვი ადგილს აი,
ასე ჩემსავით და ყავის ფინჯნის ფსკერზე დაუწყებ ძებნას რაღაცას, რისი პოვნაც საერთოდ არ შეიძლება.
და იქნები ასე, ჩემსავით არაფერი.. _ დურსუნი ისევ დადუმდა და მე მივხვდი, რომ მას სათქმელი აღარაფერი ჰქონდა.
ჩემს წინ იჯდა კაცი, კაცი კი არა, ის, რაღაც, რომელიც ოდესღაც ღმერთმა თიხისაგან შექმნა,
სული ჩაუდგა და შემდეგ ერთი ვაშლის გულისთვის გაწირა, გაიმეტა და უპატრონოდ დააგდო ამ ვეებერთელა ცის ქვეშ.
_ ტყუილია! _ ვთქვი მე. _ რა არის ტყუილი? _ თქვა დურსუნმა და უაზრო თვალებით შემხედა.
_ ტყუილია სულ ყველაფერი, რაც შენ თქვი! _ მე არაფერი არ მითქვამს. _ გაიქნია თავი დურსუნმა.
_ როგორ არა, შენ თქვი, რომ არ არსებობს არაფერი. არც მეგობარი, არც სიყვარული, არც რამე,
რისთვისაც სიკვდილი ღირდეს. _ მე არაფერი არ მითქვამს, მე შენ გირჩევდი და მეტი არაფერი...
_ ჯიუტად თქვა დურსუნმა, _ მე არაფერი არ მითქვამს, მე შენთვის არაფერი არ მომიყოლია,
ყველაფერი არსებობს, სიყვარულიც, მეგობრობაც, სიცოცხლეც, სიკვდილიც, ბედნიერებაც, სიხარულიც, მე სხვა არაფერი არ მითქვამს...
_ მე მყავს ისეთი მეგობარი, რომელიც სულში არასდროს ჩამაფურთხებს... _ შენ ჯერ პატარა ხარ! _ გაიღიმა დურსუნმა.
_ მე პატარა აღარ ვარ! _ ღლაპი ხარ! _ თქვა დურსუნმა. _ ტყუილია.
_ აკი გითხარი, მოგატყუებ-მეთქი! _ არაფერიც, რაც მითხარი, სიმართლე იყო! _ თუ სიმართლეა, რაღა გინდა ჩემგან?
_ შენ რომ არაფერი გწამს ამ ქვეყანაზე, მე რა ვიწამო. _ იწამე, რაც გინდა, ქვეყანა ხატებით არის სავსე.
_ მე ერთი ხატი მინდა. _ ჰოდა, ამოირჩიე! _ მირჩიე! _ ვერა! _ არაფერი გწამს, არც ხატი, არც ღმერთი? _ არა!
_ გლახაკი ხარ შენ, მათხოვარი, მშიშარა! _ ღმერთი რომ იყოს, მე არ გამაჩენდა. არ არის ღმერთი! _ არის!
_ რას ეძახი შენ ღმერთს? _ მკითხა ძია დურსუნმა. _ სიყვარულს, სიკეთეს, სიმართლეს, მეგობარს, დედას...
ამაზე ყველაფერზე უარს ამბობ, ძია დურსუნ? _ ვკითხე მე.
დურსუნს ნიკაპი აუკანკალდა, თვალები ცრემლით აევსო, იგი ფეხზე წამოდგა, ავდექი მეც.
მერე ათრთოლებული ხელით ფინჯანი აიღო და მაგიდაზე დაანარცხა, ფინჯანი მარილივით დაიფშვნა, მერე მეორე, მესამე, მეოთხე...
მე ორთავე ხელი მკერდში ჩამავლო და შემანჯღრია.
_ და მაინც არ არის, არ არის, არ არის ღმერთი, გესმის შენ, არ არის!
_ იყვირა მან, მერე ხელი გამიშვა და ატირებული მაგიდაზე დაემხო. მე ფული თეფშზე დავდე და კაფედან გამოვედი.
გარეთ წვიმდა. ბულვარი გადავჭერი და ზღვას მივადექი. წვიმდა უსაშველოდ, მაგრამ წვიმა იყო თბილი, ძალიან თბილი.
ბნელოდა. უცებ პროჟექტორის ვეება თვალმა გახია ზღვაზე ჩამოშვებული წვიმის სქელი ფარდა და ზღვა გაანათა,
მერე ნაპირზე გაწვა და ასე იწვა ნაპირზე მთელი წუთი. მერე ისევ ზღვაზე გადაინაცვლა და ბოლოს სულ ჩაქრა.
მერე ისევ აინთო, ისევ გახია წვიმის ფარდა, ისევ გაწვა ნაპირზე. მე სიბნელეში გადმოვინაცვლე და ქვიშაზე დავჯექი.
ზღვა შრიალებდა, შრიალებდა, შრიალებდა განუწყვეტლივ, გეგონებოდათ,
მთელი მსოფლიოს მოცლილი ხალხი მიდგომია ნაპირს და პეშვებით სილას აბნევენო ზღვაში.
ზღვა კი შრიალებდა და შრიალებდა. უსაშველოდ წვიმდა. _ თემო! _ მომესმა უცებ გურამის ხმა. _ თემო!
_ ხმა არ გავეცი. _ თემოო! _ მიახლოვდებოდა ხმა.
მე პერანგი გავიხადე და ახლა წელზევით შიშველი დავჯექი, წვიმის ათასმა, ათი ათასმა,
ასი ათასმა თბილმა თითებმა გადამირბინეს სხეულზე _ თემოო!
_ მომიახლოვდა გურამის ხმა, მერე ფეხის ხმაც გავიგე, ჯერ შორს, მერე სულ ახლოს.
_ თემო, შენა ხარ? _ რა გინდა? _ გაგიჟდი? _ დაჯექი!
_ სად? _ დაჯექი ჩემს გვერდით. _ ადე, თუ ძმა ხარ, ნუ იბრიქები. რაა ეს ტანზე რომ გაგიხდია!
_ მითხრა გურამმა და ხელი მომკიდა მკლავში. _ დაჯექი, სალაპარაკო მაქვს შენთან.
_ შენ, თუ ძმა ხარ, `ვადალაზი~ ხომ არ გგონივარ, წამო ნომერში ვილაპარაკოთ. _ ისევ მომქაჩა გურამმა.
_ შენ მე სულში ჩამაფურთხებ? _ ვკითხე მე. _ კრეტინი რომ იყავი კი ვიცოდი, მაგრამ გიჟი?
_ გეკითხები _ სულში თუ ჩამაფურთხებ? _ ადექი, თორემ წავალ! _ წადი! _ გულიკოს რა ვუთხრა?
_ გაგიჟდა-თქო, უთხარი. _ ეგ იცის. _ მაშინ უთხარი, ვერ ვნახე-თქო!
_ ადე, თუ ძმა ხან, შენი თავი არ მაქვს, დავსველდი. _ დაჯექი, მეტს აღარ დასველდები.
_ რა დალიე, ასე რომ გამოშტერდი, ამის ღმერთი არ იყოს, ერთად არ ვსვამდით?
_ თქვა გურამმა, გადააფურთხა და გვერდით მომიჯდა. _ თქვი, რა გინდა!
_ რას შვება გულიკო? _ ტირის! _ იტიროს, არა უშავს, დურსუნიც ტირის. _ ვინ? _ მკითხა გურამმა. _ დურსუნი.
_ დურსუნი ლოთია. _ გაიცინა გურამმა. _ ლოთი შენ ხარ! _ ვუთხარი მე.
_ რა გინდა, ძმაო! შენ თუ თავს იკლავ, მე რას მერჩი, გამიშვი ნომერში! _ შემომტირა გურამმა.
_ ბიჭო, შენ თუ გინახავს კაცი, რომელსაც არაფერი არ სწამს ამ ქვეყანაზე? _ შენ! _ თქვა გურამმა.
_ ღმერთი შენ არ გწამს და ამხანაგი. დაგისვივარ წვიმაში და მკლავ უდანაშაულო ადამიანს.
_ შენ თუ გწამს რამე? _ არ მოვეშვი მე. _ რა, მაგალითად? _ რამე! _ რამე რას ნიშნავს, რას გულისხმობ?
_ მკითხა გურამმა. _ ამხანაგი, სიყვარული, სიძულვილი, ბედნიერება, უბედურება.
რისი გჯერა ამ ქვეყანაზე და რისი არა? _ მაგის დროა ახლა, თემო? _ თქვა გურამმა და ფეხად ჩამოსულ ცას ახედა.
_ თქვი, რა გიყვარს ამ ქვეყანაზე? _ შევანჯღრიე მე. _ ღვინო, დუდუკი, ქალები! _ გაიკრიჭა ისევ გურამი.
_ გეკითხები და მიპასუხე! _ დედა, მამა. _ კიდევ? _ კიდევ სიცოცხლე, სიხარული, ბედნიერება. _ კიდევ!
_ კიდევ მზე მიყვარს, ზღვა მიყვარს. _ კიდევ, კიდევ! _ შენ მიყვარხარ, შე თათარო, ოღონდ ადექი და წამოდი ახლა!
_ შემომატრიალა გურამმა. _ შენ მე ჩამაფურთხებ სულში როდისმე? _ არა, ბატონო, არა. _ არასდროს? _ არასდროს.
_ მე რომ ჩაგაფურთხო სულში, არც მაშინ? _ ვკითხე მე. გურამი დადუმდა. _ რას გაჩუმდი? _ არ უნდა ჩამაფურთხო.
_ თქვა მან ყრუდ. _ რომ ჩაგაფურთხო? _ არა, არა, არა, გესმის, არ უნდა ჩამაფურთხო! _ წამოხტა გურამი.
_ ვთქვათ და, ჩაგაფურთხე, რას იზამ? _ გურამი ისევ დადუმდა, მერე დაჯდა და მხარზე დამადო ფუთიანი მკლავი.
_ მაშინ მეც ჩაგაფურთხებ. _ სულში? _ სახეში, სახეში ჩაგაფურთხებ! _ მერე?
_ მერე თუ კიდევ მკითხავ ასეთ რამეს, მე შენ დაგამტვრევ ყბებს და დაგიმტვრევ ხერხემალს.
_ თქვა გურამმა და მე მივხვდი, რომ იგი რასაც დამპირდა, იმის ნახევარს მაინც შემისრულებდა, თუ არ გავჩუმდებოდი.
წვიმა შეწყდა, პროჟექტორი ახლა უფრო დაჟინებით ათვალიერებდა ზღვას.
ზღვა კი დუღდა ვეებერთელა ქვაბივით და ნაპირზე ყვითელ ქაფად იღვრებოდა. ავდექი, ადგა გურამიც.
`ინტურისტისკენ~ წავედით. სასტუმროს ფოიეში არავინ იყო,
მხოლოდ გაკრეჭილი ავთო იდგა ადმინისტრატორის ტელეფონთან და ვიღაცას ელაპარაკებოდა.
ძალაუნებურად შევჩერდი და ყური მივუგდე. _ ძალიან გთხოვ... _ ამბობდა გაკრეჭილი. _ წამოდი! _ მითხრა გურამმა.
_ წადი და დაგეწევი! _ ვუთხარი მე. გურამმა ალმაცერად გადმომხედა და წავიდა. _ ერთი წუთით!...
განაგრძო ავთომ, მერე საათზე დაიხედა.  ... _ მაშინ მე მოვალ!  ... _ შენი ხვალ აღარ გათავდა!
... _ მეც აღარ შემიძლია!  ... _ მოიცა!  ... _ შენ არ გინდა, მე მინდა.  ... _ რატომ?
... უცებ ავთომ ყურმილი დაკიდა და ისევ დაიწყო რეკვა. მე კიბეს ავყევი.
პირველი სართულის დერეფანთან გავჩერდი და უცებ მარჯვნივ გავუხვიე.
ოთხმოცდათვრამეტი, ას ორი, აქეთ წყვილი ნომრებია, მარჯვნივ ას ერთი, ას სამი, ას ხუთი...
ას ხუთი ნომერი. გული შემეკუმშა, ას ხუთ ნომერზე უნდა დავაკაკუნო!
ხელი ავწიე და ვერ გავბედე დაკაკუნება, საკუთარი გულის ცემა მესმის.
ნომერში კი განუწყვეტლივ რეკავს ზარი, ეს გაკრეჭილი რეკავს, რეკავს განუწყვეტლივ, დაჟინებით, ლია არ იღებს ყურმილს, არ იღებს.
ისევ არ იღებს. ისევ ზარი... და ბოლოს ლიამ აიღო ყურმილი. _ გისმენთ!
_ ახლა უნდა ელაპარაკოს, ისევ შემეკუმშა გული, პირი გამიშრა, ათრთოლებული ხელი ავიღე და კარზე დავაკაკუნე.
ოთახში საუბარი შეწყდა, ისევ დავაკაკუნე. _ ვინ არის? _ მომესმა ოთახიდან. _ მე ვარ! _ სხვა ვერაფერი მოვიფიქრე.
_ ვინ თქვენ? _ მე, თემური! _ ოთახში ისევ დარეკა ტელეფონმა. _ ლია, ძალიან გთხოვთ, გამიღოთ კარი.
_ ახლავე გაბრუნდით უკან! _ ლია, ერთი წუთით, რაღაცას გეტყვით და წავალ!
_ ახლავე წადით, თორემ ადმინისტრატორს დავურეკავ! _ ერთი სიტყვა! _ რა გნებავთ? _ გამიღეთ კარი!
_ მაქედან მითხარით! _ არ შემიძლია, შემომიშვით! _ გაეთრიეთ, თორემ ახლავე დავრეკავ!
_ თქვა ლიამ და გავიგონე ფეხის ხმა. სისხლი მომაწვა სახეში. _ ლია! _ თქვით, რა გინდათ!
_ თქვენი ავთო არის ნაგავი, მათხოვარი და მაიმუნი! _ ვინ ავთო? _ აი, ის, თქვენი ავთო, ახლა რომ გირეკავთ!
_ ის ჩემი ავთო არ არის! _ ვისიც არ უნდა იყოს, მათხოვარია, მას თქვენ არ უყვარხართ! _ ვიცი! _ იგი თქვენზე ამბობს...
რომ თქვენ... რომ თქვენ... _ რა მე? _ რომ თქვენ აეკიდეთ მას... _ მე გავჩერდი პასუხის მოლოდინში.
გული ყელში მებჯინებოდა და მახრჩობდა. პასუხი არ ისმოდა.
_ თქვენი ავთო ლაწირაკია, ჭუჭყიანი ლაწირაკი, მაგას არაფერი არ სწამს ქვეყანაზე, არც თქვენ, არც ძმაკაცი,
მაგან სულში ჩაგაფურთხათ თქვენ დღეს, ჩემს თვალწინ, ვიდრე კაფეში მოხვიდოდით...
მე არაფერი არ მინდა თქვენგან, მე მარტო მინდა, იცოდეთ, რომ ავთო მათხოვარია და თქვენ არ უნდა გიყვარდეთ ასეთი ნაგავი...
_ წადით, თემურ, თქვენ მთვრალი ხართ! _ ვიცი, და მაინც თქვენი ავთო მათხოვარია...
_ წადით! _ თქვა ლიამ შიგნიდან ძალიან წყნარად, ისე წყნარად, რომ მე გამიკვირდა, როგორ გავიგე.
ჩემი სათქმელი ვთქვი და ახლა წასვლის მეტი აღარაფერი დამრჩენოდა.
თვალი რომ გავახილე და შემოვბრუნდი, ჩემს წინ გაფითრებული ავთო იდგა. იგი იღიმებოდა.
_ გამარჯობათ, საშინლად დავსველდი! _ ვთქვი მე უხერხულად და აღელვება რომ დამეფარა,
სველი და დაჭმუჭნული პერანგის სახელოების ჩამოშვება დავიწყე, თან დავიძაბე. ყოველ წამს რაღაცას ველოდი.
ავთო მშვილდივით მოზიდული იდგა და უცებ ტანმა მიგრძნო, თავი გვერდზე გავწიე,
ავთოს მუშტმა ყურთან ქარივით ჩამიქროლა, მან თავი ვერ შეიკავა და მთელი სხეულით დამეჯახა.
მე წავბორძიკდი, ნოხს ფეხი წამოვდე და გულაღმა გადავვარდი. ელვის სისწრაფით წამოვხტი და, ვიდრე წელში გავიმართებოდი,
თვალებს შორის საშინელი ტკივილი ვიგრძენი და დავეცი. ისევ წამოვხტი, მაგრამ ვერაფერს ვერ ვხედავდი.
ავთომ მკერდში ჩამავლო ორთავე ხელი და კედელს მიმაყუდა. აზრი და სინათლე თანდათან დამიბრუნდა.
ავთომ ახლა სილა გამაწნა ლოყაში. სისხლი ისე მომაწვა საფეთქლებში, ძარღვები დამისკდებოდა მეგონა,
და ვიდრე ავთო ისევ მაჭმევდა სილას, მხრებში ხელი დავავლე, ჩემკენ დავქაჩე და, რაც ძალი და ღონე მქონდა, თავი დავარტყი.
ავთომ დაიკვნესა, ჯერ მკერდზე ჩამომეკიდა და შემდეგ ორთავე მუხლზე დაეშვა ჩემს წინ, პერანგზე ხელი დააცივდა,
ვერაფრით ვერ გავაშვებინე, გავიქაჩე უკან და ნახევარი პერანგი ხელში შერჩა.
_ ადექი! _ ვუთხარი მე დამხობილ ავთოს, მას ხმა არ გაუცია, ორთავე ხელი სახეზე აიფარა და ასე დამხობილი დარჩა.
_ ადექი! _ გავუმეორე მე და მხრებში ხელი მოვკიდე.
იგი ჯერ ცალ მუხლზე წამოდგა, შემდეგ მეორეზე, იგივე რომ არ განმეორებულიყო, რაც წუთის წინ, უკან დავიხიე.
ავთო წელში გაიმართა, დიდხანს მიყურა უაზრო თვალებით. _ სადმე შეგხვდები!
_ თქვა მან ყრუდ და გახეთქილი ტუჩიდან სისხლი მოიწმინდა. _ სადაც გინდა! _ ვუთხარი მე.
იგი შეტრიალდა და დერეფანს გაყვა, მერე გაჩერდა და ჩემკენ მოტრიალდა. _ კაცი არ ვიყო, თუ შეგარჩინო! _ თქვა მან.
_ ფეხები არ მომჭამო! _ ვნახოთ! _ გაიღიმა მან ცალყბად. _ ვნახოთ! _ ვუთხარი მე. იგი შეტრიალდა და წავიდა.
მესამე სართულზე ავედი და ვიდრე ჩემს ნომერში შევიდოდი, გულიკოს კარზე დავაკაკუნე.
_ ვინ არის? _ მომესმა შიგნიდან. _ გულიკო, მე ვარ, თემური, გააღე კარი! _ ვწევარ! _ არა უშავს, გააღე კარი!
_ დილით მოდი, ახლა მძინავს! _ დილით არა, ახლა გამიღე! _ კარი გაიღო, გულიკო არ იწვა.
სველი, პერანგშემოხეული და ნაცემი რომ დამინახა, უკან დაიხია. _ რა მოგივიდა, ბიჭო? _ მკითხა მან გაკვირვებულმა.
_ დაჯექი! _ ვუთხარი მე. გულიკო საწოლზე დაჯდა და გაკვირვებული თვალს არ მაცილებდა.
_ რა მოგივიდა? _ მე ახლა იმ კრეტინს ვეჩხუბე, _ ვთქვი მე და პაპიროსს მოვუკიდე,
ნაფაზი დავარტყი და პაპიროსს რომ დავხედე, მხოლოდ მაშინ ვიგრძენი, რომ ტუჩები გახეთქილი მქონდა.
პაპიროსი სისხლიანი იყო. _ ვინ კრეტინს? _ გაუკვირდა გულიკოს. _ იმ გაკრეჭილ კრეტინს!
_ რისთვის? _ არ ვიცი! _ იმ გაპრანჭული გოგოსთვის? _ ჰო!
_ მერე, იმდენად თავხედი ხარ, მოდიხარ და ყველაფერს მე მიყვები? _ იმ კრეტინმა იმ გაპრანჭულ ქალზე თქვა, კახპააო.
_ მერე შენი რა საქმეა? _ აბა, ვისი საქმეა?
_ შენ მიგაჩნია, რომ ეს შენი საქმეა? _ მე ვიცი, რომ ის ქალი პატიოსანი ქალია! _ მაინც საიდან იცი?
_ დამცინავად გაიღიმა გულიკომ. _ არ ვიცი, ისე მივხვდი! _ არ იცი, ისე მიხვდი?
_ შენც, ალბათ, მე რომ მახლავხარ, ვიღაცას კახპა გონიხარ.
_ ჯერ ერთი, მე შენ არ გახლავარ, მეორეც, ეგ მე სულ არ მაწუხებს. _ შენ არ გაწუხებს, რას ფიქრობს ხალხი შენზე?
_ არა! _ თქვა გულიკომ. _ მე მაწუხებს! _ შენ მიხვდი, რომ ის ქალი პატიოსანია და ამიტომ მოდი ჩემთან?
_ მკითხა გულიკომ და ისევ დაცინვით გაიღიმა.
_ არა, მე მივედი მასთან და ვუთხარი, რომ ის გაკრეჭილი მათხოვარია და მაიმუნი.
_ მერე? _ მერე ჩვენ შევხვდით ერთმანეთს და ვიჩხუბეთ. _ ჩემგან რა გინდა ახლა? _ მკითხა გულიკომ და წამოდგა.
_ მე მინდა, რომ შენ ახლა ადგე და ჩვენ წავიდეთ თბილისში. _ რატომ? _ მე აღარ მინდა აქ ყოფნა.
_ გეშინია? _ ხო, მეშინია! _ ვთქვი მე. _ იმ ბიჭის გეშინია? _ არა, ჩემი თავის მეშინია!
_ მე არსად არ წამოვალ, გადი ახლა, უნდა დავიძინო.
_ არა, შენც უნდა ადგე და წამოხვიდე, მატარებელი თორმეტ საათზე გადის. _ მე არ წამოვალ!
_ თქვა გულიკომ ჯიუტად და დაჯდა. _ შენ თუ გიყვარვარ, ახლავე ადგები და წამოხვალ ჩემთან ერთად.
_ არა! _ თქვა გულიკომ. _ კარგი, მე დამნაშავე ვარ, მაპატიე, რაც მოხდა, ოღონდ ახლა ადექი და წამოდი თბილისში.
_ მე არავისი არ მეშინია, არც იმისი, რომ ვინმე შემიყვარდება, ამიტომ არ წამოვალ! _ თქვა გულიკომ.
_ შენ გგონია, მე იმიტომ მივდივარ, რომ მეშინია, ლია არ შემიყვარდეს? _ ვკითხე გულიკოს. _ ჰო!
_ თქვა გულიკომ და თვალებში შემომხედა, გულიკო მართალი იყო, ვეღარაფერი ვუპასუხე, ისევ პაპიროსს მოვუკიდე და გავჩუმდი.
დიდხანს ვიჯექით ასე. მერე მე ავდექ��, გულიკო ადგილიდან არ განძრეულა. _ მაშინ მე მარტო წავალ! _ ვთქვი მე.
_ წადი! _ თქვა გულიკომ, ისე რომ ჩემკენ არც გამოუხედავს. ჩემს ნომერში რომ შევედი, გურამს ეძინა.
ფეხაკრეფით მივედი და საწოლის ქვეშიდან ჩემოდანი ფრთხილად გამოვათრიე.
ტანზე გამოვიცვალე და ასევე ფეხაკრეფით გამოვედი გარეთ.
დერეფანში კედლის საათს შევხედე _ თორმეტის ათი წუთი იყო. რესტორნიდან გულისამრევი მრავალჟამიერი ისმოდა.
ფოიეში ჩავედი, ადმინისტრატორი თავის ჯიხურში იჯდა და თვლემდა. _ საშა! _ ვთქვი მე წყნარად.
_ ნომერი არ არის! _ მოიფშვნიტა სახე ადმინისტრატორმა, მერე შემხედა და თვალები გადმოკაკლა.
_ პასპორტი მომეცი! _ რას გავხარ? _ მკითხა გაკვირვებულმა. _ სადგურზე მაგვიანდება, პასპორტი მომეცი, თუ ძმა ხარ!
_ ვთხოვე მე. _ ყველა მიდიხართ? _ მარტო მე! _ იჩხუბეთ? _ არა! _ აბა, რა გჭირს?
_ კაცო, შენ ექიმი ხარ თუ ადმინისტრატორი? პასპორტი მომეცი.
_ ჩემს ტერიტორიაზე ექიმიც ვარ და ინჟინერიც! _ არ მაძლევ პასპორტს?
_ ადმინისტრატორმა კატალოგში მოძებნა ჩემი პასპორტი და გამომიწოდა. _ ფულს შენ გადაიხდი თუ შენი ძმაკაცი?
_ ჩემი ძმაკაცი! _ მაინც რა მოგივიდა? _ არ მომეშვა ადმინისტრატორი. _ ხეს დავეჯახე! _ გვერდი ვერ აუქციე?
_ ვერა! _ ხშირად მოგდის მასე? _ ხშირად! _ კარგ დროს გაატარებ, აბა, შენ, კაცმა ტყეში რომ შეგიშვას! _ ნახვამდის!
_ კარგად იყავი, კედელ-კედელ იარე, თუ ძმა ხარ, თორემ გზაში ისეთი გამწვანებაა, სადგურამდე სული არ ჩაგყვება!
_ მთხოვა ადმინისტრატორმა. _ ვეცდები, ბატონო! _ დავპირდი მე. _ აბა, შენ იცი! _ გამომიწოდა ხელი საშამ.
_ გუშინ რომ ლექსი დავწერე, ხომ არ გინდა წაგიკითხო? _ მკითხა უცებ საშამ.
_ გრძელია? _ ვკითხე მე და საათზე დავიხედე, მატარებლის გასვლას ოცი წუთი აკლდა. _ არა!
_ თუ ძმა ხარ, არ დამაგვიანო! _ ვთხოვე საშას. _ ა, ბატონო...
კარგი არის ზღვა შავი მღელვარების ჟამს, იგი თითქოს მთვრალია, თუმც ღვინოს არ სვამს.
ყოველ წუთს, ყოველ დღეს და საღამოს ჟამს გაუმარჯოს სიყვარულით მობობოქრე ზღვას.
ახლა როცა ღამეა და გარეთ წვიმა ცრის, მე ვდარაჯობ დღე და ღამე სასტუმრო ინტურისტს, გარეთ ქარი, გარეთ ქარი, გარეთ ქარი ქრის,
ჩვენ ოთხნი ვართ _ მე, ზღვა შავი, ბათუმი და ის...
_ რას იტყვი? _ დადარაჯებული ხმით მკითხა საშამ და თვალები მოწურა.
_ გალაკტიონს გავს სადღაც, რაღაცაში, შე ეშმაკო! _ ვუთხარი მე და თითი დავუქნიე.
_ მერე ცუდია მაგი? _ გაუხარდა საშას. _ ცუდი როგორაა, პირიქით, კარგია! _ მხარზე დავკარი ხელი საშას.
_ აბა, კარგი თუა, ნუ დამამადლი და თბილისში რომ ჩახვალ, `მნათობის~ რედაქტორს მიუტანე ჩემი სახელით,
არ მოგერიდოს, ყოველ წელს აქ ისვენებს ჩემთან, `ინტურისტში~. _ მაგას როგორ დაგამადლი.
_ ჰონორარი `ინტურისტის~ მისამართით გამომიგზავნოს. ჰო, უთხარი, ფსევდონიმით დაბეჭდოს.
_ რა ფსევდონიმით? _ იცის იმან. _ მაინც? _ `დელფინი!~ _ სტავრიდა ან ბარაბულკა არ აჯობებდა? _ ვურჩიე მე.
_ კაცო, შენ რასაც გეუბნებიან, ის გააკეთე! _ მითხრა საშამ და ეჭვის თვალით შემხედა. _ შენ იცი, ნახვამდის!
_ გავუწოდე ხელი საშას. _ ნახვამდის! _ მითხრა მან და ხელი მაგრად ჩამომართვა.
ლექსი ჯიბეში ჩავიდე და სასტუმროდან გამოვედი.
აბიბო. აბიბო თოდრია ჩვენს ქვედა სართულზე ცხოვრობს.
იგი მამაჩემის მეგობარი იყო თურმე, ბავშვობაში კისერზეც კი მისვამდა ხოლმე და აჩუ, აჩუს ძახილით დამარბენინებდა.
ეს, რა თქმა უნდა, მე არ მახსოვს, სამაგიეროდ, ძალიან კარგად მახსოვს, როდესაც სამხრეები შემოიღეს,
აბიბო სადარბაზოში შემხვდა კიბეებზე, სამხრეებიანი კიტელი და ხრომის ჩექმები ეცვა.
თითო ორხაზიან სამხრეზე, იქით-აქეთ, ორ-ორი ვარსკვლავი ეკეთა.
_ პოდპოლკოვნიკია, _ გავიფიქრე მე და გაზეთში გამოქვეყნებული სამხრეების ნიმუშები გამახსენდა.
მე კიბეზე ჩამოვრბოდი, ხელში პურის წიგნაკი მეჭირა. _ სად მიდიხარ? _ მკითხა მან ღიმილით და სამხრეებზე დაიხედა.
_ პურზე! _ გშია? _ ჯერ არა! _ საერთოდ, თუ გშია? მე ვერ გავიგე, რა უნდოდა და მხრები ავიწურე.
_ დედაშენის რა ისმის? _ არაფერი! _ მამაშენის? _ არაფერი! _ ყვითელი ფერი რატომ გაქვს, ავად ხომ არ ხარ? _ არა!
_ არც ყოფილხარ? _ კი! _ რა გჭირდა? _ პლევრიტი! _ სულფიდინს სვამდი? _ არა! _ რატომ? _ ვერ ვიშოვე, ძვირია!
_ მდა, კია ძვირი!.. ხომ სწავლობ? _ კი! _ როგორ სწავლობ?
_ კარგად! _ შენ მაინც ივარგე, შენმა მშობლებმა შეირცხვინეს თავი და... _ აბიბო წავიდა.
აბიბო ყოველთვის მხვდებოდა კიბეზე ან დილით ადრე, ან გვიან საღამოს და ყოველთვის მეკითხებოდა:
_ როგორ ხარ, ბიჭო, თეიმურაზ? _ კარგად, აბიბო ბიძია! _ ხომ არ გშია, თუ მოგშივდეს, არ მომერიდო.
დღეს ჭამე რამე? _ არა! _ რატომ მერე, უნდა ჭამო! სიცხე ხომ არ გაქვს, რაღაც თვალები გიპარპალებს! _ არა!
_ ხომ სწავლობ? _ კი! _ კომკავშირში მიგიღეს? _ კი! _ აბა, შენ იცი! და ასე ყოველთვის.
დედა რომ დაბრუნდა, ერთი კვირის თავზე, აბიბო კიბეზე შემხვდა. იგი თავისი სახლის კარს აღებდა.
მე რომ დამინახა, სახე გაუნათდა! _ ო, თეიმურაზს ვახლავარ, თეიმურაზს! _ ძია აბიბოს გაუმარჯოს!
_ შემოდი, ბიჭო, ჩემთან, არ გრცხვენია, ამხელა კაცი გაიზარდე და ერთხელ არ შემოგიყვია ცხვირი ჩემს ქოხში.
აბა, შემოდი! _ ვიდრე უარს ვიტყოდი, მხარზე ხელი დამარტყა და ოთახში შემიყვანა. _ დაჯექი!
_ მითხრა მან და რაღაც მძიმე ქსოვილგადაფარებულ მრგვალ მაგიდასთან დამსვა.
მე დავჯექი და ოთახის თვალიერება დავიწყე. აბიბო მეორე ოთახში გავიდა.
ოთახში, რომელშიც მე ვიჯექი, კედელთან, შორაპნის სადგურში რომ უზარმაზარი ბუფეტი დგას, იმხელა შავი ბუფეტი იდგა,
ვერცხლისა და ოქროს წყალში ამოვლებული ჭურჭლით სავსე.
ბუფეტის თავზე ორი ვეებერთელა ბროლის ვაზა იდგა აქეთ-იქით. შუაში კიდევ ერთი, გემის ფორმის ბროლის ვაზა.
სამივე ვაზა ხილით იყო სავსე და ისე შორს იდგა ჩემგან, რომ როგორც ნატურმორტს ისე აღვიქვამდი.
ხელმარჯვნივ, მთელ კედელზე იმხელა ნოხი ეკიდა, იატაკსაც ჰფარავდა, ნოხზე უსაშველოდ დიდი ირმის რქები ეკიდა.
ირმის რქებზე ათასი ჯურის იარაღი.
ცოტა ქვევით, დიდი შავი ჩარჩოდან ვიღაც ულვაშებაპრეხილი, ფაფახიანი კრეტინი და სანდომიანი სახის ქალი მიმზერდნენ.
მათი სურათი ვერცხლისვარაყიანი ხმლების ჯვარედინში იყო მომწყვდეული.
ჩემს პირდაპირ საწერი მაგიდა იდგა, საწერ მაგიდაზე თეთრი მარმარილოს უხმარი საწერი მოწყობილობა იდო.
მის გვერდით _ თეთრივე მარმარილოს მსუქანი კაცის ბიუსტი.
საწერი მაგიდის უკან წიგნებით გამოჭედილი კარადა, ჩემს უკან, შავი როიალი და როიალის თავზე თეთრი სპილოები.
იქით ოთახში რა ხდებოდა, ეშმაკმა იცის, უცებ კარი გაიღო და ოთახში აბიბო შემოვიდა.
მას ლურჯი და თეთრზოლიანი პიჟამა ეცვა, თავზე ზამშის ჩაჩი ეხურა,
ფეხები ფოსტლებში გაეყარა და ორივე ხელში ყავით სავსე, სათითურისოდენა,
ორი ფინჯანი ეკავა და ძალიან ჰგავდა გამოქცეულ კატორღელს.
იგი მოვიდა, ყავა მრგვალ მაგიდაზე დადგა, საწერი მაგიდის უჯრიდან კონიაკი გამოიღო, ისიც მაგიდაზე დადგა,
მერე ბუფეტის თავიდან ხილი გადმოიღო, ისიც მაგიდაზე დადგა და გვერდით მომიჯდა. _ რას იტყვი? _ მკითხა მან.
_ რა ვთქვა? _ ვკითხე მე. _ ხომ ხარ მაგრად?
_ ისე რა! _ აბა, თითო გადავკრათ! _ თქვა მან და დაასხა. ჩვენ გადავკარით. მე ისევ ოთახის თვალიერება დავიწყე.
_ მამაჩემია! _ თქვა მან და თავი სურათისკენ გაიქნია. _ ძალიან გავხართ! _ მამაა და, აბა, რა იქნება.
დედაშენი ჩამოსულა, გავიგე! _ მითხრა უცებ აბიბომ და თვალი თვალში გამიყარა. _ კი, ერთი კვირაა უკვე!
_ ვუპასუხე მე და თვალი ავარიდე. _ რაო, საწყალმა? _ არ მომაცილა თვალი აბიბომ. _ არაფერი! _ არაფერს არ ყვება?
_ არაფერს! _ ვთქვი მე და თავი გავიქნიე. _ სულ არაფერს? _ ცოტას რაღაცას! _ მაინც? _ გვიჭირდაო!
_ მერე? _ მერე არაფერი! _ მაინც? _ არც კი ვიცი, რაზე ვიტანჯებოდიო. _ არაო? _ არაო!
_ მამაშენი ხომ არ შეხვედრია? _ სად? _ იქ! _ არა. _ ჩემზე ხომ არ უთქვამს რამე?
_ მკითხა აბიბომ და თვალები მოწურა. _ თქვენზე რა უნდა ეთქვა? _ ისე, არ ვუკითხივარ?
_ კი! _ რაო? _ თქვა აბიბომ და ჩემკენ გადმოიხარა.
_ როგორ გადარჩა ეგ საწყალიო! _ აბა, აბა, _ გადაიქნია თავი აბიბომ და ისევ დაასხა კონიაკი.
_ კიდევ რას ამბობს? _ მეტს არაფერს, რა უნდა თქვას, მთელი დღე ზის და კითხულობს.
_ რას კითხულობს? _ რაც შეხვდება! _ აბა, ჩემზე სხვა არაფერი უკითხავს? _ მკითხა ისევ დადარაჯებულად აბიბომ.
_ მეტი არაფერი. თქვენ რა, იცით რამე, აბიბო ბიძია? _ ვკითხე ახლა მე. _ მე რა უნდა ვიცოდე, ბიჭო?!
_ შეკრა წარბი აბიბომ. _ რა ვიცი, ისე ჩამაცივდით, ჩემზე რა თქვა, რა თქვაო...
_ ჩაგაცივდი რას ქვია, ბიჭო, ისე გეკითხები, მეზობელმა მეზობელი არ უნდა მოიკითხოს?
_ ჰო, ამობრძანდით და ნახეთ, თუ რამე სათქმელი აქვს, თვითონ გეტყვით. _ როდესაც მექნება საშუალება, ამოვალ.
_ წავალ ახლა მე, აბიბო ბიძია! _ წადი! მე ავდექი და კარისკენ წამოვედი.
_ ნახვამდის! _ ვთქვი კართან. _ ნახვამდის! _ თქვა აბიბომ. _ მოიცა! _ გამაჩერა უცებ.
_ დედაშენს ნურაფერს ეტყვი. ჩემთან რომ იყავი, იმასაც ნუ ეტყვი, ხომ იცი, მოიგონებს ძველ ამბებს და გული ეტკინება.
გასაგებია? _ ეს ბოლო სიტყვა კი არ მითხრა, მიბრძანა და თვალი თვალში გამიყარა. მე ჟრუანტელმა დამიარა ტანში.
_ ახლა წადი! _ თქვა მან და კონიაკი პირდაპირ ბოთლიდან მოსვა. მე კარი გავიხურე.
თავერა. _ ადექი, შვილო, ვიღაც კაცი გკითხულობს! _ გამაღვიძა დედამ შუაღამისას.
გაკვირვებული ავდექი და შარვალი ჩავიცვი. _ ვინ არის, შემოვიდეს! _ არ შემოდის, ერთი წუთით თემოს სთხოვეთო.
_ თქვა დედამ და შეშინებული თვალებით შემომხედა. მე გარეთ გავედი. სადარბაზოში ოთახთან შედარებით ბნელოდა.
კარებში საშუალო ტანის, თვალებზე კეპჩამოფხატული კაცი იდგა. ხელში პატარა ჩემოდანი ეჭირა.
_ ვინ გნებავთ? _ ვკითხე მე. _ თემო, ბოდიში, მეგონა, მარტო იყავი, გნახე და წავალ!.. თქვა უცნობმა.
მისი ხმა საოცრად მეცნაურა, მაგრამ მაინც ვერ მივხვდი, ვინ იყო. _ ვერ მიცანი? _ უკაცრავად, ვერ გიცანით!
უცნობმა ცალყბად გაიღიმა. ღმერთო, სად მინახავს ეს ღიმილი. როგორ გავს. მეცხრე კლასი... ვერა.. უკანა მერხი...
დიდი დასვენება... კოჭი... ჯილა, თავერას ჯილა კოჭები... სიზი აღრანი... თავერას მტრედები...
რამაზ კორსაველი, თავერა, თავერა, თავერა... _ თავერ!.. _ ვიბღავლე მე და სკოლის დაკარგულ მეგობარს მოვეხვიე.
_ თავერ, შენა ხარ, ბიჭო? შემოდი, თავერ, სადა ხარ, თავერ, შენა ხარ, ბიჭო?..
_ თავერა თავს აკანტურებდა, უხერხულად იღიმებოდა, ოთახში შემოვათრიე და პირდაპირ ჩემს ლოგინზე დავსვი.
_ დედა, რამე არა გაქვს? დედაა ჩემი! _ თავერა წამოდგა და თავი დაუკრა. _ დაჯექი, შვილო!
_ უთხრა დედამ და სამზარეულოში გავიდა. _ საიდან, თავერ, მოყევი, ახლა გაგანთავისუფლეს?
_ ვკითხე თავერას და პიჯაკის ღილებს გახსნა დავუწყე. _ შენ როგორ ხარ, თემო? _ ვარ, რა! _ გნახე და წავალ ახლა.
_ გიჟი ხომ არა ხარ, სად უნდა წახვიდე! დედა, მოგაქვს რამე? _ გავძახე დედას.
_ თემო, წავალ და ხვალ გნახავ, შენთან დიდი საქმე მაქვს. _ რა საქმე, ახლა მითხარი.
ოთახში დედა შემოვიდა, მაგიდაზე პური, ყველი და ხახვი დადო, _ მერე მაგიდასთან დაჯდა.
_ ჭამე, თავერ, გშია, ალბათ. _ გმადლობთ. _ თქვა თავერამ და პატიჟი არ დაუწყია.
იგი ჭამდა დინჯად, ენერგიულად და თავდაჭერილად, ეტყობოდა, ძალიან შიოდა და არ იმჩნევდა.
მე არაფერს არ ვეკითხებოდი, არც ის ამბობდა. ბოლოს ჭამა რომ დაამთავრა, პაპიროსი ამოიღო, მეც მომაწოდა.
ერთად გავაბოლეთ. _ თქვი სათქმელი _ ვუთხარი მე. _ წავალ. _ თქვა თავერამ. დედა გაკვირვებული გვიმზერდა.
_ ეს ჩემი სკოლის მეგობარია, დედა, რამაზ კორსაველი, არ გახსოვს? ზედმეტ სახელად თავერას რომ ვეძახდით...
დედამ გაიღიმა და თავი გაიქნია, არ მახსოვსო. _ თავერა კორსაველი როგორ არ გახსოვს, თავერა, მტრედები რომ ჰყავდა, მე რომ მაჩუქა,
ორი საფოსტო მტრედი... პირველი კლასიდან ერთად ვსწავლობდით. _ არ მახსოვს, შვილო. _ თქვა დედამ წყნარად.
მერე წამოდგა და აივანზე გავიდა. _ მე იქ დავწვები. შენ ჩემს ლოგინში დაწექი. _ მე წავალ, ქალბატონო!
_ თქვა თავერამ. _ იყავი, შვილო! _ გაუღიმა დედამ. _ ყველანი დავეტევით. დედა დაწვა.
მე და თავერა ერთმანეთის პირდაპირ ვიჯექით.
მე თავერას თვალს არ ვაცილებდი, ის კი დანის წვერით მაგიდაზე პურის ნაფჩხვენებს აგროვებდა, მერე შუაზე ყოფდა, ისევ აგროვებდა,
ასე განუწყვეტლივ. _ თქვი, თავერ! _ ვუთხარი მე და მოსასმენად მოვემზადე.
_ მომბეზრდა, თემო, აღარ შემიძლია, 10 წელი ძალიან ბევრია... მე საშინელმა ეჭვმა გამიელვა თავში.
_ ექვსი წელი მეყო... კიდევ ოთხ წელიწადში სიცოცხლე მორჩება.
არც მაგათი `პრავა~ მინდა, არც მაგათი `რამკები~, არც მაგათი კარგი ბიჭობა, მე ქურდი არა ვარ...
მორჩა, ან ახლა უნდა დამიჯერონ, ან უნდა მოვკვდე, მეტი აღარ იქნება, მე ჩემი ბაზარი მოვრჩი...
_ თავერ, შენ რა, გამოიპარე? _ ვკითხე მე და პასუხის მოლოდინში პირი გამიშრა.
_ მე, გიჟო, გივია, ლამაზ ვახო და ირაჩა... _ როგორ? _ ზონაში სტუდებეკერი იდგა, გასაღები შიგ იყო.
იდგა უშოფროდ, ნახევარი საათი, ერთი, ორი, მერე გიჟო რულზე დაჯდა, მე გვერდით, გივია,
ლამაზ ვახო და ირაჩა ძარაზე დაწვნენ. გიჟომ მოტორი ჩართო, ყურადღება არავინ მოგვაქცია, უკან დაიხია,
მერე პირველი სიჩქარე, მეორე, ბოლომდე მისცა გაზი და პირდაპირ ჭიშკარს დაარტყა,
ჭიშკარი შუაზე გაიხსნა და წავედით... ოთხივე კოშკიდან გვესროდნენ ავტომატებს...
პარპრიზი მარილივით დაიფშვნა, ვიდრე აზრზე მოვიდოდნენ, გზაზე გავედით, მანქანა გზაზე დავაგდეთ.
ლამაზ ვახო და ირაჩა დაბრედილები იყვნენ. ლამაზ ვახოს თავის ქალა ჰქონდა ახდილი... _ თავერა ადგა.
_ სხვადასხვა მხარეს წავედით, ეს სამი დღის წინ მოხდა... _ თქვა მან და დანა ისე გადაღუნა, ხელში ჩაატყდა.
_ ახლა მე მეძებენ. მეტი აღარ შემიძლია, კიდევ ოთხ წელს იქ ვერ გავძლებ, ან უნდა დამიჯერონ, ან მორჩა...
_ თავერა დაჯდა და ისე დადუმდა. მე ცივი ოფლი მოვიწმინდე შუბლიდან, ავდექი და ოთახში გავიარე. _ ახლა მეძებენ.
მე შენთან ვარ, გნახე და წავალ, შენ მაინც იცოდე, იმიტომ არ გამოვქცეულვარ, იქ რომ დავბრუნდე ისევ...
მეც შენსავით მინდა თბილ ლოგინში წოლა, სწავლა, მუშაობა... მეყო, ოთხ წელიწადში ცხოვრება გათავდება...
ან უნდა მაპატიონ, დამიჯერონ, ან თავს მოვიკლავ და იქ აღარ წავალ... _ დაჯექი! _ ვუთხარი მე. თავერა დაჯდა.
_ რამე უნდა მოვიფიქროთ! _ ვთქვი მე და თვითონვე გამეცინა ჩემს ნათქვამზე. მე რა უნდა მოვიფიქრო-მეთქი.
_ რა უნდა მოვიფიქროთ! _ თითქოს მიხვდაო ჩემს ფიქრს თავერა, ცალყბად გაიღიმა.
თავერა ისევ პურის ნამცეცებს აგროვებდა ნეკით. მე გადატეხილი დანის ნაწილებს ვაერთებდი.
დანა ისე ერთდებოდა, გადატეხილ ადგილს ვერ შეამჩნევდი.
ხელს რომ ვუშვებდი, პირი მაგიდაზე ეცემოდა წკრიალით და მე მეორე ხელში მხოლოდ ტარი მრჩებოდა, დიდხანს ვიჯექით ასე.
ვერაფერი რომ ვერ მოვიფიქრე, თავერას შევხედე. იგი კვლავ თავჩაღუნული იჯდა. _ დედა! _ ვთქვი მე ჩუმად.
_ ჰო, დედა! _ მიპასუხა დედამ აივნიდან. _ გაიგონე? _ გავიგონე! _ ყველაფერი გაიგონე? _ ყველაფერი.
_ მე თავერას შევხედე, თავერას თავი არ აუწევია.
_ რა ვქნათ, დედა? დედა დადუმდა, ალბათ, ფიქრობდა, რა უნდა გვექნა. იგი დიდხანს ფიქრობდა.
პასუხი რომ დააგვიანა, თავერამ თავი აწია, იგი იმედით იცქირებოდა იქითკენ,
სადაც დედა იწვა და თვალები მოლოდინით ჰქონდა სავსე. პაპიროსი აიღო, ასანთს რომ უკიდებდა, შევატყვე,
ხელები უკანკალებდა. _ ა, დედა?! _ ვეღარ გავუძელი მოლოდინს. _ ძალიან ძნელი საქმეა, შვილო...
_ თქვა ბოლოს დედამ. _ მაინც რა ეშველება? _ არ ვიცი, მე მგონი, ასეთი საქმის პატიება არ შეიძლება!
_ რატომ? _ ვკითხე მე და თავერას შევხედე. _ არ ვიცი, რატომ, მაგრამ არ შეიძლება.
_ კაცს თუ სწავლა უნდა, თუ ქურდობას თავს ანებებს, თუ მოსწყინდა ასეთი ცხოვრება...
_ ამას ყველა პატიმარი ამბობს, მაგრამ არ უჯერებენ, _ თქვა დედამ წყნარად.
_ რატომ? _ არ ვიცი, რატომ, ალბათ ყველას არ დაეჯერება!
_ თავერა ყველა არ არის, მე ვიცი, თავერა რასაც ამბობს, მართალია. _ შენ რომ იცი, შენ არავინ გკითხავს!
_ მითხრა დედამ, შევატყვე, ვბრაზდებოდი.
_ როგორ არ მკითხავს, შენ ყველაფრის გეშინია, არაფრის არ გჯერა, ყველაფერზე არას და არ ვიცის ამბობ.
მე მივალ ყველასთან, ვთხოვ, ავუხსნი, შევეხვეწები, დავუმტკიცებ, რომ თავერასაგან კაცი გამოვა, სულაც ძია აბიბოსთან მივალ...
_ მიდი, შვილო! _ თქვა დედამ წყნარად და ამის შემდეგ ხმა არ ამოუღია...
_ ნუ გეშინია, თავერ, რამეს გავაკეთებთ, მოვიფიქრებთ, ხვალ დილით აბიბოსთან მივალ... _ ვინ არის აბიბო?
_ მკითხა თავერამ. _ აბიბო პოდპოლკოვნიკია! _ დედაშენი მართალია, არაფერი გამოვა.
ასჯერ მაინც დავწერე განცხადება, ყველაფერს ვწერდი შიგ, ან არ კითხულობენ, ან არ ჯერათ... _ თქვა თავერამ.
_ დედაჩემმა რა იცის, შენ რა გინდა, მე მივალ, ვთხოვ, გინდა, ახლავე მივალ? გავაღვიძებ, ვთხოვ...
ბოლოს და ბოლოს, კაცია, გაიგებს. ან ჰოს იტყვის, ან არას, გინდა, შენც მიგიყვან? _ ჩემი მისვლა არ შეიძლება.
_ მაშ, შენ ჩემთან იყავი, არსად წახვიდე! _ ჩემი ქუჩაში გასვლა და მოკვლა ერთია... _ გაიღიმა მწარედ თავერამ.
_ მე წავალ და ყველაფერს ვეტყვი, დედა, მე მივდივარ! _ მაინც ნუ ეტყვი, სად არის! _ დამაწია ხმა დედამ.
კიბეზე ჩავედი. აბიბოს კარს რომ მივადექი, ცოტა შევყოყმანდი.
იქნებ ხვალ აჯობებდა მისვლა, იქნებ სულაც არაფერი არ უნდა ვუთხრა ამ კაცს?
იქნებ, იქნებ, მაგრამ მე სხვას არავის ვიცნობ, სხვა რა შემიძლია? ან თავერას სხვა რა გამოსავალი აქვს?
თვითონ ამბობს: ქუჩაში მომკლავენო, თუ არ დამიჯერეს, თავს მოვიკლავო... სხვა გზა არც თავერას აქვს, არც მე.
ელექტროღილს თითი დავაჭირე გაბმულად. ცოტა ხანში შიგნიდან ფოსტლებისა და აბიბოს ხრინწიანი ხმა გაისმა:
_ ვინ არის?! _ მე ვარ, ძია აბიბო, თემური! _ რა მოხდა? _ საქმე მაქვს, ძია აბიბო, გადაუდებელი! _ ვთქვი მე.
ჯაჭვით დაბმული კარი ოდნავ გაიღო, აბიბომ ცხვირი გამოყო, გაკვირვებულმა ამათვალიერ-ჩამათვალიერა,
ბოლოს მკითხა: _ მარტო ხარ? _ მარტო. აბიბომ ჯაჭვი ახსნა და კარი გააღო. _ შემოდი! მე შევედი.
_ ძალიან დიდ ბოდიშს ვიხდი, ძია აბიბო, მაგრამ ისეთი საქმე მაქვს...
აბიბო საწერ მაგიდას მიუჯდა, მთავარი ნათურა ჩააქრო და მაგიდის ნათურა აანთო. მე სიბნელეში აღმოვჩნდი. _ დაჯექი!
_ თქვა აბიბომ და ნათურა პროჟექტორივით მომანათა თვალებში. მე თვალები დავხუჭე.
_ ცოტა მიაბრუნეთ, თორემ ვერაფერს ვხედავ! _ ვთხოვე აბიბოს.
აბიბომ ნათურა მიაბრუნა, მე ახლოს მივედი მაგიდასთან და წინ დავუჯექი. _ რაშია საქმე? _ მკითხა აბიბომ.
მე ისევ შევყოყმანდი, ვუთხრა, თუ არ ვუთხრა? იქნებ, არ ღირს?.. არ უთხრა, არ უთხრა, არ უთხრა...
_ ჩაქუჩივით მცემდა საფეთქლებში ეს ორი სიტყვა... უთხარი, უთხარი, უთხარი... დაგადუგი გაჰქონდა გულს...
_ დამუნჯდი? _ მკითხა აბიბომ და სკამზე შეწრიალდა. ვეტყვი, გადავწყვიტე მე და ნერწყვი გადავყლაპე.
_ ძია აბიბო, ამ სამი დღის წინ, კოლონიიდან პატიმრები გაიქცნენ სტუდებეკერით... _ ვიცი!
_ თქვა აბიბომ და თვალები შემომანათა. ღმერთო, რა ლურჯი და გამჭვირვალე თვალები აქვს ამ კაცს, ისეთი გამჭვირვალე, მგონი, კეფა უჩანს.
როგორ შეიძლება ამ თვალების პატრონს არ ენდო... _ გავიფიქრე მე.
_ ხუთნი გაიქცნენ: გივია, გიჟო, ლამაზ ვახო, ირაჩა და თავერა... რამაზ კორსაველი. _ ვიცი, მერე?
_ თქვა აბიბომ მოუთმენლად. _ იმ ხუთში ორი მოკლეს, ირაჩა და ლამაზ ვახო. _ ეგეც ვიცი!
_ დარჩენილ სამში ერთ-ერთი ჩემი სკოლის მეგობარია. _ გვარი? _ კორსაველი! _ სახელი? _ რამაზი, თავერა.
_ სად არის? _ ისე მოულოდნელად მკითხა აბიბომ, რომ ენა დამება. _ სად არის?.. ახლა არ ვიცი...
დილით ვნახე, მერე... ახლა სად არის, არ ვიცი... _ არ იცი? და მე მივხვდი, რომ ეს უკვე დაკითხვა იყო.
_ ახლა სად არის, არ ვიცი! _ როგორც იქნა, დავიწმინდე ხმა. _ მერე? _ ძია აბიბო, მე და თავერა ერთად ვსწავლობდით...
თავერა ექვსი წელია ზის, მეტი აღარ შეუძლია, თავერამ თქვა, ექვსი წელია ასი განცხადება დავწერე,
ან არავინ კითხულობს, ან არ მიჯერებენო. მეტი აღარ შემიძლიაო, თავს ვანებებ ქურდობასო, სწავლა მინდაო.
მშვიდი ცხოვრება მინდაო, პატრონი არ მყავს, ვისთან მივიდე, არ ვიციო, ან უნდა დამიჯერონ, ან თავს მოვიკლავო.
კიდევ ოთხ წელს ვერ გავძლებ, სიცოცხლე გათავდებაო... ახლა ჩემს მეტი პატრონი არავინ ჰყავს. მე კიდევ თქვენს მეტს...
_ შენს მეტი პატრონი არ ჰყავს? _ მკითხა აბიბომ. _ არა! _ და დასახმარებლად შენთან მოვიდა? _ ჰო!
_ და შენ _ ჩემთან, შუაღამეზე? _ მკითხა აბიბომ. მე აბიბოს მზერას ვერ გავუძელი და თვალები დავხარე.
_ ახლა სად არის, არ იცი? _ არ მომეშვა აბიბო.
_ მე ვუთხარი თქვენზე, როგორი კარგი კაცი ხართ, თქვენ დაეხმარებით და რომ თქვენ დაუჯერებთ მას...
_ თვითონ რატომ არ მოვიდა? _ ვერ გაბედა! _ მაპატიონო?
_ დამიჯერონო, აღარ მინდა ქურდობა, ადამიანური ცხოვრება მინდაო. _ მინდაო? _ ძია აბიბო, თქვენ ჩემი თუ გჯერათ?
_ ვკითხე უცებ აბიბოს. აბიბო ეტყობა ასეთ კითხვას არ ელოდა და ოდნავ შეყოყმანდა. _ ჩემი თუ გჯერათ, ძია აბიბო?
_ გავუმეორე კითხვა. _ გააჩნია რა? _ საერთოდ! _ საერთოდ?
საერთოდ შენ კარგი ბიჭი ხარ და რატომ არ უნდა მჯეროდეს შენი?
_ ჰოდა, თავერა ჩემზე კარგი ბიჭია, იგი ჩემთან რომ სწავლობდა, ფრიადოსანი იყო, ცხრა ქების სიგელი აქვს სახლში, ცხრა...
ერთხელ შეცდა, არ უნდა აპატიონ? არ უნდა დაუჯერონ? ჩემი თუ გჯერათ, თავერასაც უნდა დაუჯეროთ...
ძია აბიბო, ისე გააკეთეთ, ვითომ მე ვარ თავერა. თქვენ ყველა დაგიჯერებთ, ყველა პატივს გცემთ...
_ ხვალ! _ თქვა აბიბომ და შუქი ჩააქრო. _ რა ხვალ? _ ვკითხე მე. _ ხვალ გავიგებ ყველაფერს, ხვალ საღამოს.
მე ვერ ვხედავდი აბიბოს სახეს. ოთახში საშინლად ბნელოდა. _ ხვალ მოვიდე, ძია აბიბო? _ ვკითხე მე და ავდექი.
_ ხვალ საღამოს! _ აბიბომ ოთახის მთავარი შუქი აანთო. იგი ზურგით იდგა ჩემკენ, რომ შემოტრიალდა,
სახე ისევ ისე მშვიდი და თვალები ისევ ისე ლურჯი და საოცრად გამჭვირვალე ჰქონდა. _ ხვალ! _ თქვა მან და კარი გამიღო.
ბოლო ლექციაა. საქართველოს ისტორია, ცხრის ნახევარია, თხუთმეტ წუთში ლექციები დამთავრდება.
თავერა ახლა ზის და მელოდება, აბიბო მოსული იქნება სამსახურიდან, ისიც მელოდება.
დედა სამზარეულოშია, ფანჯარასთან ზის, საათსა და ქუჩას თვალს არ აცილებს, ის ყველაზე უფრო მელოდება...
კათედრაზე დგას პატარა ტანის პროფესორი.
იგი ძალიან კარგად კითხულობს ლექციებს, ამიტომ მის ლექციაზე ტევა არ არის, აუდიტორია დუღს და გადადუღს.
... ვახტანგ გორგასალი გოლიათური აღნაგობის კაცი იყო, როგორც მემატიანე აღნიშნავს, `სიმაღლე მისი იყო ათორმეტი ბჭყალი კაცისა...
~ მე და გურამი ერთად ვსხედვართ. გურამი თვალს არ აცილებს ლექტორს, მაგრამ, ჩემი არ იყოს, ისიც სხვა რაღაცაზე ფიქრობს,
ალბათ, თავერაზე. ამ დილით მოვუყევი ყველაფერს, სულელი ხარო, მითხრა. გულიკო ჩემს წინ მეოთხე მერხზე ზის.
მისი წითელი თავი მზესავით ანთია ამდენ შავ თავებში. იგი დროდადრო იწერს ლექტორის ნალაპარაკევს...
`...მოიწვია დიდებულები ჭაბუკმა მეფემ და გაუმხილა თავისი განზრახვა,
ალანთა ანუ ოვსთა და ხაზართა დალაშქვრის შესახებ, რათა თავისი გატაცებული და მირანდუხტი გამოეხსნა...
რაც ბათუმიდან დავბრუნდით, მე და გულიკო ერთმანეთს არ შევხვედრივართ. მას დედაკაცური სიამაყე ახრჩობდა.
მე მამაკაცური თავმოყვარეობა. იგი ჩემს გატეხას ელოდა, მე მისას.
გურამი ერთხანს დარბოდა ჩემსა და გულიკოს შორის შუამავლად.
მერე თქვა, მეც მაქვს თავმოყვარეობაო, და თავი დაგვანება. თავერა ახლა ზის და მელოდება...
დედა მელოდება, აბიბოც მელოდება... აბიბომ უკვე ყველაფერი იცის...
`... დარიალის ხეობა ვიწრო იყო, ჯარი საომრად ვერსად გაიშლებოდა.
ამიტომ მეომარმა მხარეებმა მოილაპარაკეს, ფალავნები გამოვიყვანოთო.
გამოიყვანეს ხაზარებ- მა ვინმე ახმახი ფალავანი თარხან, ხაზარი, ქართველებმა  კი ფარსმან ფარუხი...
დაჰკრა თარხან ხაზარმა მახვილი ფარსმან ფარუხს და ცხენიანად შუაზე გააპო.
დაღონდნენ ქართველები და მაშინ ამხედრდა ცხენზე ვახტანგ გორგასალი...~ _ ხომ არ უთხარი, ჩემთან არისო?
_ მეასედ მეკითხება გურამი. მე უარყოფის ნიშნად თავს ვუქნევ.
რა იქნება ახლა, რომ თავერა ჩვენთან ერთად იჯდეს უნივერსიტეტში? ისევ ის უნივერსიტეტი იქნება.
ძია მოსე ისევ იდგება კარში და თავერასაც გაუსინჯავს სტუდბილეთს,
რათა იგი უსტუდბილეთოდ არ შეძვრეს ლექციაზე და სხვისი წილი ცოდნა არ მოიპაროს.
კლუბის გამგედ ისევ ვახტანგ მჭედლიშვილი იქნება და შეიძლება თავერა დრამწრეშიც ჩაწეროს.
დრამწრე მესამე წელია `ოტელოს~ ამზადებს და ძალიან სჭირდება ხუჭუჭთმიანი და ბოხხმიანი სტუდენტი მავრის როლის შესასრულებლად.
`...იხილეს რა თარხან ხაზარი თავმოკვეთილი, შეკრთა ალანთა და ხაზართა ლაშქარი;
მაშინ ოვსებმა გამოიყვანეს ბაყათარ ოსი გოლიათი, რომლის სიმძიმის ქვეშ ცხენი იზნიქებოდა.
_ გამოდი გამოღმა და შემებრძოლეო, გამოსძახა ბაყათარმა ვახტანგს, _ მე მეფე ვარ, შენ კი მონა ხარ ჩემი, შენ გამოდიო.
_ გასძახა ჭაბუკმა მეფემ. გამოვალ, ოღონდ მდინარეში არ შემომივარდეო, ჩამოართვა ფიცი ბაყათარმა...
~ თავერამ პაპიროსის წევა მერვე კლასში დაიწყო.
მერვე კლასში ვიყავით, თავერამ რომან ჩარექიშვილის პიესაში ჰიტლერი რომ ითამაშა. პიესას `ბერლინის აღება~ ერქვა.
ბერლინის აღება. ისტორიული დრამა ერთ მოქმედებად და ორ სურათად.
მოქმედი პირები: ჰიტლერი _ რამაზ კორსაველი ჰებელსი _ ვაჟა ჭანიშვილი ჰერინგი _ არჩილ ერგემლიძე პაულიუსი _ პავლე რატიანი ევა ბრაუნი
_ ინოლა ტყემალაძე წითელარმიელები:
ლეიტენანტი _ თეიმურაზ ბარამიძე I ჯარისკაცი _ გურამ ჭიჭინაძე II ჯარისკაცი _ ნესტორ ჯაფარიძე III ჯარისკაცი
_ ნოდარ მიქიაშვილი ავტორი _ რომან ჩარექიშვილი დამდგმელი რეჟისორი _ პიონერხელმძღვანელი ლილი უგულავა.
რეპეტიციები მიმდინარეობს ყოველდღე 6-დან 9-მდე, მეთხუთმეტე სკოლის კლუბში. პრემიერა 3 თებერვალს.
დასწრება უფასო, მოსაწვევებით. პიონერხელმძღვანელმა და რეჟისორმა ლილი უგულავამ როლები დაგვირიგა და მაგიდის თავში დაჯდა.
_ რომან, დაიწყე კითხვა! _ უთხრა მან ავტორს.
ავტორმა სქელ ყდაში ჩასმული პიესა გაშალა, მუშტში ჩაიხველა და გაუბედავად დაიწყო.
`მოქმედება მიმდინარეობს ბერლინში, რაიხსტაგში.
გრძელ მაგიდას უსხედან ჰებელსი, ჰერინგი, პაულიუსი, ევა ბრაუნი და ჰიტლერი, ოღონდ ჰიტლერი ფეხზე დგას.
იგი ფრჩხილებს იჭამს, კეფას იფხანს, ეგზემა აქვს, და ყვირის გიჟივით. ხანდახან ისმის ბერლინის დაბომბვის ხმები.
ჰიტლერი _ მე მიწასთან გავასწორებ რუსეთს, მე დავაჩოქებ სტალინს. ერთ კვირაში სტალინგრადი ჩემი იქნება!
ევა _ შენი იქნება, გენაცვალე, შენი, ოღონდ ნუ ნერვიულობ!
(ევა ლოყაზე უსვამს ხელს ადოლფს, ამშვიდებს და თვალებში შესციცინებს.
ჰიტლერი, თავის მხრივ, კოცნის ევას ლოყაზე და ჯდება). ჰებელსი _ ჩემო ფიურერო!
(დგება) ჩვენი ჯარები საეჭვოდ გაჩერდნენ სტალინგრადთან.
საჭიროა მთელი ძალების მობილიზაცია, თორემ დამარცხება გარდუვალია. მე მეშინია, რომ...
ჰიტლერი _ (წამოხტება, პირიდან ქაფი გადმოსდის. მაგიდაზე ხელს დაარტყამს) მშიშრებო, გეშინიათ? დაიკარგეთ აქედან!
თქვენი ბურდღა არ დავინახო რაიხსტაგში, მშიშრებო, ლაჩრებო, ცხვრებო, ცხვრები ხართ, ცხვრები!
ჰერინგი _ (წამოხტება), მე არ ვარ ცხვარი, მე არ მეშინია!
ჰიტლერი _ მოდი, გაკოცო! (ჰერინგი მივა, ჰიტლერი გულში ჩაიკრავს, სანამ ჰიტლერი ჰერინგს გულში იკრავს,
ევა ეუბნება ჰებელსს). ევა _ არ გრცხვენია, ჰებელს? ამას კიდევ ნერვების აშლა უნდა? ხომ ხედავ, გაგიჟებულია კაცი.
ჰებელსი _ ბოდიში, ბატონო, მართლის თქმა თუ არ შეიძლება, გავჩუმდები (ჰებელსი ჩუმდება.
ჰიტლერი ამასობაში ამთავრებს ჰერინგის კოცნას და აღტაცებით წამოიძახებს).
ჰიტლერი _ შენ წახვალ სტალინგრადში, ჩემო მსუქანო და ერთგულო ჰერინგ. ჰერინგი _ (შეშინებული) მეე?
ჰიტლერი _ შენ, აბა, მეე? (ჰერინგს ფერი წაუვა). ჰერინგი _ ძმაო ჰიტლერო, მე აქ ვჭირდები ჩემს ფიურერს.
უწინამც დღე კი დამელევა, ვიდრე შენ მიგატოვებ. სტალინგრადში წავა პაულიუსი. (პაულიუსს სახე მოექცევა).
ჰიტლერი _ წახვალ? პაულიუსი _ წავალ, აბა, არ წავალ?! (ამოიკნავლებს).
ჰიტლერი _ შენი ჭირიმე, შენი, რა მომეშვა გულზე?! (კოცნის ჯერ ევას, შემდეგ _ პაულიუსს.
შემდეგ იხსნის ორდენებს და გულზე ჰკიდებს პაულიუსს, პაულიუსი ტირის).
პაულიუსი _ ჩემო ფიურერო, ეს არის ჩემს სიცოცხლეში ყველაზე ბედნიერი წუთები.
მე წავალ სტალინგრადში, მე მოვსპობ კომუნისტებს, ცეცხლს მივცემ იქაურობას. ვეცდები, სტალინი ჩავიგდო ტყვედ.
(ევა აღტაცებისაგან ტაშს შემოჰკრავს და წამოხტება). ევა _ (ჰიტლერს) შეიძლება, ვაკოცო პაულიუსს? ჰიტლერი _ მიდი!
(ევა კოცნის პაულიუსს, პაულიუსი შეშინებული თვალებით უმზერს ჰიტლერს, არ იეჭვიანოსო).
ჰიტლერი _ მიდი, მიდი! (ამხნევებს პაულიუსს. პაულიუსი კოცნის ევას. ჰიტლერი თვალს არიდებს).
პაულიუსი _ (კოცნას ამთავრებს) მე ვაჩვენებ კომუნისტებს, რა არის გერმანული იარაღი!
(ისმის დაბომბვის ხმა, პაულიუსი მაგიდის ქვეშ მიძვრება. სროლა რომ მიწყდება, გამოდის).
მე კართაგენივით გადავხნავ სტალინგრადს და თუ არ დავბრუნდი ცოცხალი ბრძოლის ველიდან,
იცოდეთ, რომ ჩემი უკანასკნელი სიტყვები იქნება _ ფიურერი! (ჯდება და ტირის).
ჰებელსი _ ჩემო ფიურერო, მე ბოდიშს ვიხდი, წეღან რომ უიმედობა გამოვთქვი,
ახლა ისევ მომეცა იმედი და საჯაროდ ვაცხადებ შენს ერთგულებას, კომუნიზმის დღეები დათვლილია, სტალინი,
დღეს თუ არა, ხვალ დაგვნებდება, რუსეთი იქნება ჩვენი კოლონია. გაუმარჯოს გერმანიას!
ჰიტლერი _ მოდი, შენც გაკოცო! (ჰებელსი მიდის. ისინი კოცნიან ერთმანეთს. ევა მაღალ ჭიქებში ასხამს ღვინოს).
ევა _ ბატონებო, გაუმარჯოს გერმანიას, გაუმარჯოს ფიურერს! (ყველანი სვამენ და მღერიან მრავალჟამიერს გერმანულად).
ჰიტლერი _ ახლა წადით, მე და ევას გვეძინება! (ევა ამთქნარებს, ყველანი გადიან. ოთახში სინათლე ქრება).
ფარდა პირველი მოქმედების პირველი სურათის დასასრული.
მეორე მოქმედება უმთავრესად ხმის და სინათლის ეფექტებზე იყო აგებული.
მოქმედება მიმდინარეობდა ისევ ბერლინში, ოღონდ თავშესაფარში.
ჩანდა ჰიტლერის აფორიაქებული კანცელარია და კარშენგრეული მისი ოთახი,
უწესრიგოდ მიყრილმოყრილი ნივთები და ქაღალდები. სინათლე ინთებოდა და ქრებოდა, ინთებოდა და ქრებოდა.
ოთხი მძლავრი ვენტილატორი ბუღს აყენებდა სცენაზე, კულისებში განუწყვეტლივ ისმოდა დოლზე ძლიერი დარტყმები,
ბერლინი სულს ღაფავდა. უცებ კანცელარიის კარში ვჩნდებოდი მე ჩემი ჯარისკაცებით,
ავტომატები მომარჯვებული გვქონდა.
_ ხელები ზევით, ჰიტლერო, ჰერინგო, ჰებელსო, რიბენტროპო და ქალბატონო ევა! _ ვყვიროდი მე.
კანცელარიიდან ხმა არ ისმოდა. მაშინ მე შევდიოდი რაიხსკანცელარიაში იარაღმომარჯვებული და რას ხედავდა ჩემი თვალები:
იატაკზე ეგდნენ ევა, ჰიტლერი და გერმანული ნაგაზი, იქვე ეგდო საწამლავიანი ბოთლი. _ თავი მოუწამლავთ ლაჩრებს!
_ ვამბობდი მე და ამაყად ვიცინოდი. _ თავი მოუწამლავთ!
_ ამბობდნენ ჩემი ჯარისკაცები ერთხმად და ისინიც იცინოდნენ. _ მეგობრებო! _ ვიწყებდი მე მონოლოგს.
_ მტერი განადგურებულია საკუთარ ბუნაგში.
ბოროტსა სძლია კეთილმან, რიგითო ჭიჭინაძე, გადაეცი ამხანაგ ჟუკოვს, რომ ომი დამთავრებულია.
გურამი მხედრულ სალამს მაძლევდა და გადიოდა. ამით მთავრდებოდა სპექტაკლი.
გენერალურ რეპეტიციას პედაგოგთა და მშობელთა სამხატვრო საბჭო დაესწრო. _ დახურეთ კარი და არავინ გაუშვათ გარეთ!
_ ბრძანა დირექტორმა. კარი დახურეს. პირველად ინოლა ტყემალაძის მამამ აიღო სიტყვა: _ პატივცემულო დირექტორო!
_ დაიწყო მან. _ მე მგონი, ჩვენი ოჯახი არ ზრდის ცუდად ბავშვს, იგი დადის მუსიკაზე, ინგლისურზე,
თქვენობით ელაპარაკება უფროსებს და სწავლობს ფრიადებზე, რით აიხსნება ის ფაქტი, რომ იგი გარყვნილი დედაკაცის,
კაცობრიობის უსასტიკესი მტრის, კაციჭამია ჰიტლერის საყვარლის, ევა ბრაუნის როლს ასრულებს?
_ ეს ხელოვნებაა, ბატონო! _ თქვა პიონერხელმძღვანელმა.
_ ეს არის გარყვნილება, სპექტაკლში სამჯერ კოცნიან მას: ორჯერ ჰიტლერი და ერთჯერ ჰებელსი.
მე მიმყავს იგი ამ წრიდან და სკოლიდანაც. წამოდი, შვილო! _ ევა წაიყვანეს.
არჩილ ერგემლიძის მშობელმა უხერხულობა გამოთქვა იმის გამო, რომ მისი, ძველი ბოლშევიკის შვილი,
ჰერინგის როლს ასრულებს და მისი ტექსტი ძირითადად სტალინისა და კომუნისტების გინებაზე არის აგებული.
ხომ არ აჯობებდა, რომ ჰერინგის როლი მე, თეიმურაზ ბარამიძეს, ტროცკისტის შვილს, შემესრულებინა,
ხოლო საბჭოთა ოფიცრის როლი მის შვილს, არჩილ ერგემლიძეს, _ ეს წინადადება დირექტორმა ჩაიწერა.
ვაჟა ჭანიშვილის დედამ კატეგორიულად დასვა საკითხი ჰებელსის კოჭლობის შესახებ და თქვა:
_ მე არ მინდა ხალხმა იფიქროს, რომ ჩემი შვილი კოჭლია!.. _ ჰებელსი მართლა კოჭლი იყო, ქალბატონო!
_ აუხსნა რეჟისორმა. _ მაგას არა აქვს ჩემთვის არავითარი მნიშვნელობა!
ნახევარმა თბილისმა არ იცის, რომ ჰებელსი კოჭლი იყო.
საბჭოს ერთ-ერთმა წევრმა ეჭვი გამოთქვა პიესის სიუჟეტის განვითარებაზე.
_ სამამულო ომის მძიმე დღეებიდან, _ თქვა მან, _ გამოტოვებულია მთელი რიგი ეპიზოდები,
რაც მთავარია, ჰიტლერი გამოიყურება ძალიან ახალგაზრდად და ამიტომ აკლია დამაჯერებლობა.
ესეც არ იყოს, ყურს ცოტა ეხამუშება, როდესაც ჰიტლერი და სხვები ქართულად ლაპარაკობენ.
აჯობებდა, პირველი სურათი მთლიანად მოგვეხსნა! _ დაასრულა მან. _ ჰიტლერი არც მე მომწონს!
_ თქვა დირექტორმა, _ ჩარექიშვილო, _ მიმართა მან უცებ გაფითრებულ ავტორს,
_ საიდან მოიტანეთ ტექსტი, რომელსაც ჰიტლერი ამბობს სიკვდილის წინ? _ ის ტექსტი, პატივცემულო მასწავლებელო,
მე თვითონ მოვიგონე! _ რა უფლება გაქვს შენ, გამოიგონო ტექსტი, რომელიც არავის მოუსმენია, რა იცი შენ,
რას აკეთებდა ჰიტლერი თავის კანცელარიაში? ჩარექიშვილმა ვერ გაიხსენა, ვინ მოუყვა,
რას აკეთებდა ჰიტლერი თავის კანცელარიაში და თავი ჩაქინდრა.
_ პატივცემულო დირექტორო, როგორ შეიძლება ასე პედანტურად მივუდგეთ საკითხს, ბავშვები თავს ირთობენ,
რაღაცას წერენ, რაღაცას თამაშობენ, ღმერთმა ხელი მოუმართოთ. _ თქვა ნოდარ მიქიაშვილის დედამ.
_ თქვენ რა გენაღვლებათ, ქალბატონო, თქვენი შვილი წითელარმიელს თამაშობს,
ჩემი კი მთელი სპექტაკლის განმავლობაში დედ-მამის სულს უტრიალებს ჩვენს მთავრობას!
_ წამოხტა ფეხზე პაულიუსის მამა. _ სირცხვილია, ამხანაგებო, ამაზე ლაპარაკი!
როგორ შეიძლება, სერიოზულად მივიჩნიოთ ყოველივე ეს, ბოლოს და ბოლოს, მერვე კლასია.
_ გაიღიმა ერთ-ერთმა მასწავლებელმა. და მაინც პრემიერა არ შედგა.
პიონერხელმძღვანელს გამოეცხადა სასტიკი საყვედური ცუდი მუშაობისათვის,
ხოლო რომან ჩარექიშვილს აეკრძალა სამამულო ომის თემაზე პიესების წერა... _ აღარ ირეკება ეს ოხერი?
უკვე ცხრას თხუთმეტი წუთი აკლია... `...და გასტეხა ვახტანგმა ფიცი, შეუვარდა მდინარეში...
ბაყათარი წყალმა წაიღო, მაშინ იბრუნეს პირი ალანებმა და ხაზარებმა... ზარი დაირეკა.
მე ყველაზე ადრე გამოვვარდი აუდიტორიიდან, გურამი უკან მომდევდა.
გიჟივით გავირბინე უნივერსიტეტის ეზო, ქუჩა, სადარბაზო, კიბეები, პირველი, მეორე, მესამე, მეოთხე სართული...
დედა გაფითრებული იდგა კარში. _ რა იყო, დედა?! _ წაიყვანეს! _ თქვა მან.
რომ არ წავქცეულიყავი, იქვე კიბეზე ჩამოვჯექი და ჩემს უკან მომავალ გურამს მივაშტერდი.
მერე რაღაცამ მიჩხვლიტა გულთან და სუნთქვა შემეკრა... რას იფიქრებს თავერა...
ღმერთო, ეს რა მომივიდა, რას იფიქრებს თავერა... რას იფიქრებს თავერა, საფეთქლები ამეწვა და სახეზე სისხლი მომაწვა.
_ არ არის? _ მკითხა შეშინებულმა გურამმა. _ არა! _ ვუთხარი მე და ავდექი. _ შემოდი, შვილო, სახლში.
_ მთხოვა დედამ. _ შემოდი! _ მთხოვა გურამმაც. მაგრამ მე აღარაფერი მესმოდა, კიბეს დავყევი ქვევით.
_ არ ქნა, შვილო! _ წინ გადამიდგა დედა... მე დედა ფრთხილად მოვიცილე და გზა განვაგრძე.
_ თუ გიყვარვარ, არ ქნა, შვილო. _ მეხვეწებოდა გაფითრებული დედა და გვერდით მომდევდა.
მე აბიბოს კარს მივადექი და ზარი დავრეკე. კარი არავინ გააღო, მაშინ მუშტი დავარტყი კარს, ერთი, ორი, სამი,
შიგნიდან ჩამიჩუმი არ ისმოდა. მე კარს წიხლი დავარტყი. _ გაგიჟდი?! _ მომქაჩა გურამმა.
მე გურამს ხელი ვკარი და კარებს ბეჭით დავეჯახე.
_ გამოდი, გამოდი, შე მათხოვარო, გამოდი, დამიჭირე, ვიცი, სახლში ხარ, გამოდი...
სულ ერთია, ჩამოვიღებ კარს, გამოდი, შე დამპალო, გამოდი, ეგ არის შენი კაცობა!..
მათხოვარო, გამოდი, დამიჭირე, გამოდი, გამოდი! _ ნუ იზამ, შვილო, წამოდი სახლში... _ მეხვეწებოდა დედა.
ხმაურზე მეზობლები გამოცვივდნენ და გაკვირვებულები სეირს უყურებდნენ. _ გამოდი, გააღე კარი, სახეში შეგაფურთხო!
_ მე კარს მივაფურთხე და მუშტების ბრახუნი ავტეხე, მერე ფეხები მომეკვეთა,
კარებთან ჩავჯექი, თავი მუხლებში ჩავიდე და არაფრისათვის გალახული ბავშვივით ტირილი დავიწყე.
ბატონი შალვა. თეიმურაზ ბარამიძე, მზე ამოდის და მზე ჩადის შენთვის უკვე ოცდაორი წელიწადია.
იგი ისევე ამოდის და ჩადის შენთვის, როგორც სხვისთვის. `ვარდთა და ნეხვთა ვინათგან, მზე სწორად მოეფინების~.
თეიმურაზ ბარამიძე, შენ იყავი უდარდელი ბიჭი, კეთილი ბიჭი, გიყვარდა მზე, ზღვა და გულიკო.
უდარდელი იყავი იმიტომ, რომ არავინ გყავდა სადარდებელი, კეთილი იყავი იმიტომ, რომ არ იცოდი, რა იყო ბოროტი.
გიყვარდა მზე იმიტომ, რომ მზე გათბობდა და არ გწვავდა, გიყვარდა ზღვა იმიტომ, რომ ზღვა გიალერსებდა და არ გახრჩობდა,
გიყვარდა გულიკო იმიტომ, რომ გენატრებოდა, უიმისობა არ შეგეძლო და მასაც უყვარდი.
შენ გყავს მეგობარი გურამი, კაცი, რომელიც არასდროს გიღალატებს ცხოვრებაში...
ჰოდა, რა მოხდა, ბიჭო, ასეთი შენს ცხოვრებაში, წლები რომ გემატება და სადარდებელიც გემატება.
რატომ გწვავს ახლა მზე ასე მწვავედ, რატომ გეშინია ზღვის, რატომ აღარ გენატრება გულიკო,
რატომ გაურბი მასთან შეხვედრას, ისეთი რა მოხდა... საიდან, ბიჭო, ამდენი ეჭვი და დარდი, საიდან.
ნეტავი კაცი ასი წლის იბადებოდეს და შემდეგ წლები აკლდებოდეს და წლებთან ერთად დარდიც, მერე მხედველობაც სმენაც, აზრიც,
დედის საშოში რომ უგრძნობი და უდარდელია, ისე უდარდელი კვდებოდეს.
კვალი? რა კვალი, კაცს გინდა წინ გივლია, გინდა უკან, კვალი კვალია. თეიმურაზ ბარამიძე, რაზე ფიქრობ.
არ გინდა უკუღმა ნავალი კაცის კვალი დატოვო? მაშინ წინ იარე, ბიჭო.
გეშინია? რისი გეშინია? არაფრისაც არ მეშინია, ვინ გითხრა, რომ მეშინია?
ვინ გითხრა, რომ მზე მწვავს, ვინ მოგატყუა, რომ ზღვა მახრჩობს, ვინ გითხრა, რომ გულიკო არ მიყვარს? ვინ?
ვინ გითხრა, რომ დარდი მემატება ყოველ წელს?
შენ, შენ მითხარი. მე გითხარი? ჰო, შენ, თეიმურაზ ბარამიძემ. შენ მითხარი, რომ ცხოვრების გეშინია...
მაგრამ არ გითქვამს, რატომ. იქნებ იმიტომ, რომ შენ და დედაშენი ბევრ რამეში ვერ უგებთ ერთმანეთს?
იმიტომ ხომ არა, რომ დურსუნისთანა კაცი შეგხვდა ყავახანაში და თავისი ჩამქრალი გულის სარდაფში ჩაგახედა.
ან იმიტომ, რომ აბიბომ სულში ჩაგაფურთხა. იქნებ იმიტომ, რომ თავერასი არავის სჯერა.
შეიძლება იმიტომაც, რომ დაკარგე გულიკო... _ გულიკო, რამდენი ხანია არ მინახიხარ, გულიკო! _ გამარჯობა, თემო!
_ რა მოხდა, გულიკო, ჩვენს შორის ისეთი, რომ ასე გავცივდით ერთმანეთის მიმართ? _ არ ვიცი, თემო! _ მაინც?
_ არ ვიცი. _ იქნებ ის პატარა, გაუგებარი შემთხვევა, ზღვაზე რომ მოხდა?
_ არა მგონია, თემო, ალბათ, ეგ უბრალოდ მიზეზი იყო... _ მიზეზი? _ ჰო, მაშ რად აღარ მომინდა შემდეგ შენი ნახვა?..
_ აკი ყოველდღე ვხედავთ ერთმანეთს ლექციებზე. _ კი მაგრამ, ხომ აღარ ვხვდებით? _ რატომ მერე, გულიკო?
_ არ ვიცი, თემო, დედას გეფიცები, არ ვიცი. _ სხვა შეგიყვარდა ვინმე? _ არა, თემო, არავინ. ვფიცავ, არავინ.
აღარ მენატრები, აღარ ვფიქრობ შენზე, აღარ მომწონხარ, უცნაური გახდი. _ რაში მეტყობა უცნაურობა?
_ თუნდაც იმაში, რომ აღარ გიყვარვარ და ამდენს მელაპარაკები, თავსაც იტყუებ, მეც მატყუებ.
_ რატომ ფიქრობ, გულიკო, რომ აღარ მიყვარხარ, ან რა მიზეზით?
_ ალბათ, იმავე მიზეზით, რა მიზეზითაც მე აღარ მიყვარხარ. _ რა არის ეს მიზეზი?
_ არ ვიცი, ამ მიზეზს მიზეზი არა აქვს. გამოტყდი, რომ შენც აღარ გიყვარვარ.
შენ ხომ მართალი ბიჭი ხარ, ჰოდა, თქვი, ხომ აღარ გიყვარვარ? _ ისე აღარ მიყვარხარ, როგორც წინათ...
_ აი, ხომ ხედავ, მე მიზეზს არ გეკითხები. _ მაშ, როგორ მოვიქცეთ, გულიკო?
_ როგორც სხვები იქცევიან, დავივიწყოთ ყველაფერი... _ ყველაფრის დავიწყება არ შეიძლება, გულიკო... _ შეიძლება.
_ როგორ? _ აი, მე აღარ მახსოვხარ შენ, მე აღარ მახსოვს, რა გქვია შენ. _ მე თემური მქვია!
_ უკაცრავად, ვერ გაგიხსენეთ, რა გვარი ბრძანდებით?
_ თემურ ბარამიძე, თქვენთან ერთად ვსწავლობ, ეკონომიკის ფაკულტეტზე, IV კურსზე...
_ არ ვიცი, არ შემხვედრიხართ, ალბათ, ლექციებზე არ დადიხართ.
_ როგორ არა, თქვენს უკან ვზივარ, მეორე მერხზე, თქვენ გულიკო არ ხართ, ციბაძე? ლოტკინის გორაზე ცხოვრობთ!
_ არა, თქვენ ვიღაცაში გეშლებით, ბოდიშს ვიხდი, მეჩქარება, მშვიდობით... _ მშვიდობით, გულიკო.
ამხანაგო ბარამიძე, მოგვაქციეთ, თუ შეიძლება, ყურადღება, მე მგონი,
ფაკულტეტის კომკავშირის კრებაზე თქვენი საკითხი ირჩევა და არა ჩემი. _ გააწკარუნა ზარი კრების თავმჯდომარემ.
კრება ოთხმოცდამეათე აუდიტორიაში მიმდინარეობდა.
ორმოცდაათი სტუდენტის გარდა, კრებას ფაკულტეტის პარტბიუროს მდივანი, ბატონი დავითი, სამართლის ლექტორი,
ბატონი გიორგი და ჩვენი ლიტერატურული წრის ხელმძღვანელი ბატონი შალვა ესწრებოდა.
დღის წესრიგში ერთადერთი საკითხი იდგა, კერძოდ, `სტუდენტ ბარამიძის გამოხდომების შესახებ,
რომელმაც მთვრალ მდგომარეობაში დებოში ატეხა სახლში,
ფიზიკური შეურაცხყოფა მიაყენა მეზობლის კარს და სიტყვიერი შეურაცხყოფა მიაყენა პასუხისმგებელ მუშაკს,
რომელსაც მათხოვარი უწოდა, მაშინ როდესაც უკანასკნელი მსგავს მოქმედებაში არასოდეს ყოფილა შემჩნეული~.
მე კედელთან მიდგმულ ცალკე მერხზე ვიჯექი ბრალდებულივით და, საკუთარ ფიქრებში წასულს,
არც კი მომისმენია საბრალდებო დასკვნა, რომელსაც კომიტეტის მდივანი უშანგი ქოჩაკიძე კითხულობდა.
ალბათ, ამიტომ მომცა შენიშვნა კრების თავმჯდომარემ. _ ამხანაგებო! _ განაგრძო მდივანმა,
_ აღნიშნული შემთხვევა იმაზე ლაპარაკობს, რომ პოლიტიკურ-აღმზრდელობითი მუშაობა ჩვენს ფაკულტეტზე მოიკოჭლებს.
მოიკოჭლებს კი არა, თუ შეიძლება ასე ითქვას, პირდაპირ ჩავარდნილია...
და შემდეგ კომკავშირის კრებაზე ჩვენ გამოვიტანთ ამ საკითხს. გვეყო, ამხანაგებო! გვეყო ამდენი თავის მოჭრა.
ვინ აცდენს ლექციებს? ბარამიძე და ჭიჭინაძე. ვის გამოყვა საშემოდგომო გამოცდები? ბარამიძეს და ჭიჭინაძეს.
ვინ არ იხდის საწევროებს დროზე? ბარამიძე და ჭიჭინაძე.
_ ძვირფას უშანგის შემოევლოს ჭიჭინაძის თავი, მე მგონი, ჩემი საკითხი არ ირჩევა დღეს... _ წამოდგა ფეხზე გურამი.
_ ამხანაგო ჭიჭინაძე, თქვენი რიგიც მოვა! _ დაემუქრა უშანგი. _ ჰოდა, მაშინ ილაპარაკე ჩემზე, სანატრელო!
_ ამხანაგო ჭიჭინაძე, თქვენ ნუ მასწავლით, მე როდის რა ვილაპარაკო! _ თქვა უშანგიმ და თავმჯდომარეს გადახედა.
თავმჯდომარემ ზარი დარეკა. გურამი დაჯდა. _ ამხანაგო ბარამიძე, უთხარი კრებას შენი ხულიგნობის მიზეზი.
_ მომმართა უშანგიმ. _ არაფერი არ მახსოვს, ძალიან მთვრალი ვიყავი! _ ვთქვი მე.
_ ესე იგი, თქვენ არ უარყოფთ, რომ მთვრალი იყავით? _ მკითხა თავმჯდომარემ. _ დიახ!
_ ტყუილს ამბობს, მე ვიყავი იმ დროს იქ, თემო მთვრალი არ ყოფილა! _ წამოდგა გურამი.
_ ესე იგი, ჭიჭინაძე აღიარებს, რომ ხულიგნობას ფხიზელ მდგომარეობაში ჰქონდა ადგილი.
_ მე არაფერს არ ვაღიარებ, მე ვამბობ, რომ თემო არ იყო მთვრალი.
_ ამხანაგო ბარამიძე, რას იტყვით ჭიჭინაძის განცხადებაზე? _ აკი გითხარით, არაფერი არ მახსოვს.
_ რა განზრახვა გამოძრავებდათ, როდესაც ზემოხსენებულ პასუხისმგებელ პირს, თქვენს მეზობელს,
უმტვრევდით კარს და აგინებდით უშვერი სიტყვებით? _ ალბათ, ჰქონდა მიზეზი და აგინებდა. _ თქვა გურამმა.
_ რა მიზეზი გქონდათ, ბარამიძე? _ არ მახსოვს! _ იქნებ თქვენ გახსოვთ, ჭიჭინაძე, თუ თქვენც გალეშილი ბრძანდებოდით?
_ შენ თუ ძმა ხარ, წესიერად მელაპარაკე, თორემ თუ გადმოგიღე, იმდენს გირტყამ,
იმ პასუხისმგებელმა პირმაც ვერ გიცნოს. _ ამხანაგო ჭიჭინაძე, თქვენს თავხედობას ჩვენ კრების ოქმში შევიტანთ!
_ შეიტანეთ, სადაც გინდა, თუ ამხანაგი ხარ ჩვენი, ამხანაგურად გველაპარაკე.
რაა, რომ დაგიბოხებია ხმა ანგინიანი კაცივით, რა განზრახვა გამოძრავებდათ, როდესაც... _ გასცინა ლაპარაკში გურამმა.
_ ეს ოფიციალური კრებაა, ჭიჭინაძე, და ყველაფერს თავისი წესი აქვს! _ შეიშმუშნა უშანგი.
_ თუ ოფიციალური კრებაა, მოვიდეს ის პასუხისმგებელი პირი და დაესწროს კრებას.
_ ეს თქვენ არ გეხებათ, ამხანაგო ჭიჭინაძე, კრების პრეზიდიუმმა იცის თავისი საქმე.
_ თქვა უშანგიმ და პრეზიდიუმს გადახედა. პრეზიდიუმმა თავი დაუქნია. _ თქვით, ბარამიძე, რაში იყო საქმე!
_ მომმართა ახლა მე. _ არ ვიტყვი. _ არა? _ ყოველ შემთხვევაში, შენ არ გეტყვი. _ კრებას უთხარი.
_ კრებას ეს საკითხი არ უნდა აინტერესებდეს, ეს ჩვენი მეზობლური ამბებია. _ ესე იგი, თქვენ არ ემორჩილებით კრებას.
იცით თქვენ რა გელით ამისთვის? თქვენ გაირიცხებით კომკავშირიდან.
_ შენ შენი მიღებულები გარიცხე, მე საერთო კრებამ მიმიღო! _ გვეყო, ამხანაგებო, დროა ბოლო მოეღოს უმსგავსოებას.
ვინ ატეხა დებოში მთვრალ მდგომარეობაში? ბარამიძემ. ვინ მიაყენა შეურაცხყოფა პასუხისმგებელ პირს?
ბარამიძემ, _ დაიწყო თავიდან უშანგიმ. _ ვინაა ეს პასუხისმგებელი პირი, გვაჩვენეთ ერთი, გვარი და სახელი არა აქვს,
რა სჭირს ასეთი უხსენებელი?! _ იკითხა აგრაფინა დანელიამ და მიამიტად მოავლო თვალი დარბაზს.
_ თქვენი საქმე რაც არ არის, ნუ ეჩრებით, ამხანაგო დანელია! _ დარეკა ზარი თავმჯდომარემ.
_ ამხანაგო თავმჯდომარე, ჩვენი საქმე თუ არ არის, რაღას გვეძახდით? მაშინ ავდგებით და წავალთ, _ ეწყინა აგრაფინას.
_ თქვენ წახვალთ მაშინ, როდესაც ჩვენ გეტყვით. თქვენ ისიც გეყოფათ, აქ საყურეებით და პომადაწასმული რომ მოსულხართ,
სად გგონიათ თავი? _ ამხანაგო თავმჯდომარევ, რა თქვენი საქმეა საყურეებით და პომადით ივლის აგრაფინა,
თუ მურაბით მოთხუპნული ტუჩებით? _ იკითხა არჩილმა. _ ჩვენ კომუნიზმს ვაშენებთ თუ არა, ამხანაგო არჩილ?
_ ჰკითხა უცებ უშანგიმ. _ შენი არ ვიცი და, მე კი ვაშენებ. _ თქვა არჩილმა. _ ესე იგი, მე არ ვაშენებ ხომ კომუნიზმს?
_ ისე გაუკვირდა უშანგს, თითქოს აგური გააგდებინეს ხელიდანო. _ არ ვიცი, ბატონო, მე სხვა ბრიგადაში ვმუშაობ.
_ აარიდა კითხვას თავი არჩილმა. _ და, საერთოდ, რა უფლება გაქვს შენ, გამოექომაგო ქალს,
რომელსაც ორი თითის დადებით მოკლე კაბა აცვია და მუხლისთავები უჩანს.
აუდიტორიაში ჩოჩქოლი ატყდა, ყველამ აგრაფინასკენ გაიხედა.
აგრაფინა ჭარხალივით გაწითლდა და თვალები ცრემლით აევსო.
_ გადმოდით ისევ ჩემზე, ამხანაგო მომხსენებელო, აგრაფინას მოკლე კაბა შემდეგ კრებაზე გამოიტანეთ,
ჭიჭინაძესთან ერთად! _ შევახსენე თავი უშანგის.
_ აი, ხომ ხედავთ, ამხანაგებო, კრებას მასხრად იგდებს, არც სცნობს თავს დამნაშავედ...
_ გამოიშვირა ჩემკენ საჩვენებელი თითი უშანგიმ. _ კრებას შენ თვითონ იგდებ მასხრად,
აქ სერიოზული საკითხი ირჩევა და შენ მოკლე კაბებზე და საყურეებზე ლაპარაკობ! _ წამოხტა გურამი.
_ ამხანაგო ჭიჭინაძე, ძალიან ცდებით, თუ გგონიათ, რომ მოკლე კაბა, საყურე და პომადა არ არის სერიოზული საკითხი.
ეს ისევე სერიოზული საკითხია, როგორც... _ უშანგიმ პაუზა გააკეთა, მაგრამ ვერ გაიხსენა... _ როგორც?
_ ჰკითხა გურამმა. _ როგორც... _ კვლავ ვერ გაიხსენა უშანგიმ, _ როგორც ყველაფერი და, გახსოვდეთ, რომ ჩვენ,
მოკლეკაბიან, საყურეებიან და პომადიან ხალხს ვერ შევუშვებთ კომუნიზმში. _ კი, შენ თუ დაგაყენეს კართან!
_ თქვა არჩილმა. _ არც ვიწროშარვლიანებს... _ შეაშინა უშანგიმ არჩილი. აუდიტორიაში მორიდებული სიცილი გაისმა.
_ ესე იგი, შენ იდგები კომუნიზმის კარში და მარტო ფართოშარვლიანებს, თმაგაბურძგნულ, დაუვარცხნელ, უპომადო, უსაყურეებო,
გრძელკაბიან და პირდაუბანელ ხალხს შეუშვებ? _ ჰკითხა უშანგის არჩილმა.
აუდიტორიამ ისევ გაიცინა, თავმჯდომარემ ზარი დარეკა. _ ამხანაგო არჩილ, მერე გამოდი სიტყვით!
_ მაგ პროვოკაციისათვის შენს საკითხს გამოვიტანთ შემდეგ კრებაზე! _ გაზარდა მომავალი კრების დღის წესრიგი უშანგიმ.
_ შეიტანე, შეიტანე, არ დაგავიწყდეს! _ სთხოვა არჩილმა. აუდიტორიაში თითქოს ქარმა დაბერაო, ხმამაღალი ჩოჩქოლი ატყდა.
_ როგორ, ჩვენ ლამაზად და კოხტად სიარულის უფლება არ გვაქვს? _ წამოხტა გაკაპასებული ლუბა.
_ ამხანაგო ნოდია, თქვენც აგრაფინასნაირ სტუდენტთა რიცხვს მიეკუთვნებით, შემჩნეულია,
რომ სისტემატურად იქნით წარბებს და ბეჭედი გიკეთიათ მარცხენა ხელის შუათითზე ლექციების მსვლელობის დროს.
სხვათა შორის, ძალიან წითელი მანიკურიც გიცხიათ, სირცხვილი თქვენი. თქვენს ადგილას, მე ხმას არ ამოვიღებდი!
_ დაარიგა ჭკუა უშანგიმ. _ ვინ არის შენი ამხანაგი, შე კრეტინო, მე გათხოვილი ვარ და მინდა ბეჭედს გავიკეთებ, მინდა,
წარბებს ამოვიქნი და მინდა, სულ გადავიპარსავ თმებს, ვინ გკითხავს, შე უზრდელო! _ იკივლა ლუბამ.
_ ამხანაგო ნოდია, პიროვნების შეურაცხყოფისათვის თქვენ საკითხსაც გავიტან შემდეგ კრებაზე.
_ იბღავლა ახლა თავმჯდომარემ. ლუბას ტირილი აუვარდა და მერხზე დაემხო. აუდიტორია გადაირია. _ ჩამოდი ძირს!
_ შენ ვის ასწავლი ჭკუას! _ მოდი, თემო, ჩვენთან დაჯექი...
_ პროფკავშირის ფული რომ შეჭამეთ შენ და ილომ, იმას მიხედე! _ ვინ თქვა ეს? _ გალურჯდა უშანგი. _ მე ვთქვი!
_ თქვა ოთარ სანებლიძემ და ადგა. _ რა უფლებით? _ ვიცი! _ საიდან? _ თვითონ ილომ მითხრა! _ უშანგის ყბა მოენგრა.
დარბაზი აზრიალდა. _ მე ამ საკითხს ასე არ დავტოვებ, შემდეგ კრებაზე... _ ვიღაცამ დაუსტვინა აუდიტორიაში.
უცებ ბატონი დავითი წამოდგა ფეხზე და სიტყვა ითხოვა. დარბაზი გაიტრუნა.
_ ამხანაგებო! _ დაიწყო მან. _ ძალიან სამწუხაროა, რომ ასეთი სიტუაცია შეიქნა.
ეტყობა, კომკავშირის კომიტეტს არ მოუმზადებია, კიდევ მეტი, საერთოდ,
არ შეუსწავლია ბარამიძის საკითხი და ისე გამოაქვს კრებაზე. ამხანაგო უშანგი, ასე არ შეიძლება, მე არ ვიცი,
რამდენად მტყუანია ან მართალია ბარამიძე, მაგრამ ფაქტია, რომ აქ არ არის იოტისოდენა ურთიერთგაგება და პატივისცემა.
რას იტყვით თქვენ, ბატონო გიორგი, ასეთ პირობებში თუ შეიძლება კრების ჩატარება? _ ჰკითხა მან ჩვენს ლექტორს.
ბატონი გიორგი წამოდგა. მან საყვედურით სავსე თვალები მოავლო აუდიტორიას,
მერე სინანულით დაიქნია თავი და სათვალე მოიძრო.
_ მართალი გითხრათ, ჩვენ დისციპლინის მოყვარული და მკაცრი დისციპლინის მოყვარული ვართ...
ალბათ, ეს იმით არის გაპირობებული, რომ ჩვენ, ჩვენი მეცნიერული მოღვაწეობის ხანგრძლივ პერიოდში,
ხშირად გვიხდება სტუდენტებთან მჭიდრო კონტაქტში ყოფნა, ასე ვთქვათ,
ურთიერთობრივი დამოკიდებულება და ამ ურთიერთობრივი დამოკიდებულების მრავალწლიანი ანალიზისა და გონებრივი,
თუ შეიძლება ითქვას, ინტერპრეტაციის დღევანდელ ეტაპზე, მოვლენათა განვითარების,
_ ჩვენ ვგულისხმობთ კადრების შეფასებას, _ რიტმიკაში, საშინელი არიტმია, ანუ დეპულსაცია შეიმჩნევა,
კაზუსური, ასე ვთქვათ, მორალურ-ესთეტიკური ნორმატივების დარღვევის თვალსაზრისით.
სიტყვა სტუდენტი, როგორც ცნება, აბსოლუტური გაბათილების, თუ შეიძლება ითქვას,
მორალური ანულირების საშინელ პროცესს განიცდის. ვინ არის ხულიგანი? _ სტუდენტი. ვინ არის ჯიბგირი? _ სტუდენტი.
ვინ არის უზრდელი? _ სტუდენტი. სადაც კი შეიმჩნევა რამე დანაშაული ჩვენი სახელმწიფოს მეურნეობის რომელიმე დარგში,
ვინ არის დამნაშავე? _ სტუდენტი, მე ათასობით სტუდენტი გამიზრდია, ამხანაგებო!..
_ აკაკი წერეთლის `გამზრდელი~ თუ გაქვთ წაკითხული, გიორგი ბატონო? _ ჰკითხა ბატონმა შალვამ.
დარბაზში თავშეკავებული სიცილი გაისმა. _ მე მივხვდი თქვენს მინიშნებას, პატივცემულო შალვა,
მაგრამ იცოდეთ, მე წამიკითხავს დიდრო, რუსო, ვოლტერი, მაკიაველი, ნაპოლეონისა და ბისმარკის მემუარები.
მე მაწუხებს ჩვენი ახალგაზრდობის ბედი და ამიტომ ვლაპარაკობ ასე მკაცრად.
მე მომწონს ჩვენი დღევანდელი მომხსენებლის, მართალია, ცოტა თავშეუკავებელი, მაგრამ პრინციპულად სწორი გამოსვლა.
მომავალი თაობა ჩვენი ერის იმედი უნდა იყოს. ვინ უნდა ჩაიბაროს ეს სიმწრითა და სისხლით აშენებული ქვეყანა.
ამათმა? ვიწრო შარვლებსა და ცხვირწაგრძელებულ ფეხსაცმელებში გამოჭიმულმა თაობამ? წარბებგამოქნილმა,
პომადით მოთხუპნულმა და მოკლეკაბიანმა ქართველმა დედებმა?
_ კაცო, ალექსანდრე მაკედონელი სულ შიშველი დადიოდა, მაგრამ მთელი მსოფლიო დაიპყრო.
ამ დასაწვავ წარბებს კი თამარ მეფეც იქნიდა და ფერ-უმარილსაც იცხებდა თურმე. _ თქვა ბატონმა შალვამ.
აუდიტორიაში ხარხარი ატყდა. _ ეს არ არის პოლემიკის ხერხი, ბატონო შალვა, მაცალეთ ლაპარაკი.
თქვენ არ იცით, მე ახალგაზრდობაში, როდესაც ამ ქვეყანას ვაშენებდით, ცალ ხელში მაუზერი მეჭირა, მეორეში კი წიგნი,
_ გაცეცხლდა უცებ ბატონი გიორგი. _ ეგ არ ვიცოდი, ჩემო გიორგი, და ახლა რომ გაკვირდები,
ორივე ხელში წიგნი გჭეროდა, უკეთესი იყო! _ გაუღიმა ბატონმა შალვამ. ბატონი გიორგი გაშრა.
_ თქვენ იცავთ ამ ახალგაზრდობას, რომელსაც ზრდილობა არა აქვს, პატიოსნება, არ იცის დისციპლინა, უმცროსი,
უფროსი. თქვენ იცით, რომ ამათმა ტოლმა სტუდენტმა გუშინ კაცი მოკლა კიროვის სახელობის ბაღში!
თქვენ იცით, რომ ერთი კვირის წინ ამათმა ტოლმა ორმა სტუდენტმა მაღაზია გაძარცვა! ამის ტოლმა სტუდენტმა,
_ მოათითა ჩემზე ბატონმა გიორგიმ, _ ქალი გააუპატიურა კუკიის სასაფლაოზე და ამათმა ტოლმა სტუდენტმა გოგონამ უკანონო შვილი გააჩინა?
_ დაარტყა ხელი მაგიდაზე ბატონმა გიორგიმ.
_ თქვენ იცით, ბატონო გიორგი, რომ ამისი ტოლი ბიჭი ამბრაზურას გადაეფარა მკერდით?
თქვენ იცით, რომ ამის ტოლა გოგონა სახრჩობელაზე ავიდა?
თქვენ იცით, რომ გუშინ ამის ტოლმა ვაჟმა თქვენი ტოლი კაცი ამოათრია მტკვრიდან?
_ არ იცით, არც გინდათ იცოდეთ და არც არის სავალდებულო, რომ თქვენ იცოდეთ!.. _ წამოდგა ბატონი შალვა.
დარბაზში ტაშმა იგრიალა. ბატონმა შალვამ ხელით გვანიშნა, დაწყნარდითო და გააგრძელა:
_ მე არ ვიცი, ამხანაგებო, რა ბრალი მიუძღვის ბარამიძეს. ეს ადვილი გასაგებია და, ალბათ, ამას დღეს თუ არა,
ხვალ გამოარკვევს პარტბიურო, ან რექტორატი, რადგან ამხანაგ უშანგი ქოჩაკიძეს ამის უნარი არ აღმოაჩნდა,
და თუ დასასჯელია ბარამიძე, დასჯის.
მე ახლა სხვა რამე მაწუხებს, საიდან მოვიდა ეს ნიჰილიზმი ახალგაზრდობის მიმართ, ვინ მოგცა შენ უფლება,
უშანგი, ასეთი ბრალდებით რომ მიმართავ აუდიტორიას და შენს ტოლებს, შენს ამხანაგებს, რა იცი შენ,
რამდენი თითის დადებით მოკლე კაბა აცვია ამხანაგ დანელიას,
ან ვინ გაზომა კაბების სიმოკლე რამდენი თითის დადება უნდა იყოს!
_ წყალს რომ სვამდა სოკოდან, ბატონო შალვა, წაიხარა და მე დავუნახე შიშველი სხეული! _ წამოხტა უშანგი.
_ რას უყურებდი მერე, შე ოჯახაშენებულო, შენი შიშით დანელიამ წყალი ვერ უნდა დალიოს?
_ ბატონო შალვა, ძალაუნებურად!.. _ ვერ მოწყვიტე თვალი? _ ჰკითხა ბატონმა შალვამ, დარბაზი სიცილით გადაიქცა.
_ რა შენი საქმეა, ამხანაგო უშანგი, რაფერად აქვს შეღებილი ფრჩხილები ლუბა ნოდიას.
ვინ გკითხავს შენ არჩილის შარვლის სივიწროვეს, მაგის ერთი ლექსი მირჩევნია შენს თავს და შენს ფართო შარვალს.
_ თქვენზე არ არის ეს ქვეყანა დამოკიდებული, ბატონო შალვა! _ წამოიძახა უშანგიმ. _ არც შენზე, ჩემო უშანგი!
ვინ დაგაყენა შენ კომუნიზმის კარიბჭესთან, ვინ დაგავალა კომუნიზმში შემავალი ხალხის შარვლისა და კაბის ზომის აღება!
ეს კიდევ საკითხავია, შენ თუ შეგიშვეს შიგ. ვინ მოგცათ უფლება თქვენ, ბატონო გიორგი,
გამოდიხართ აქ და თავზე ლაფს ასხამთ ჩვენს სასიქადულო ახალგაზრდობას!
ვინ გკითხავთ თქვენ ამ ქვეყნის ჩაბარებაგადაბარებას! თქვენ ეს ქვეყანა საწყობი ხომ არ გგონიათ?
ახალგაზრდობა მოვა თავის დროზე და მისით ჩაიბარებს თავის ქვეყანას.
ახალგაზრდობა დაგვმარხავს ჩვენ და დაგვაწერს საფლავის ქვაზე სახელებსა და გვარებს. _ ბატონო შალვა, ეგ პროვოკაციაა!
_ იყვირა ბატონმა გიორგიმ. ბატონმა შალვამ ყურადღება არ მიაქცია და განაგრძო:
_ ახალგაზრდობა ჩვენი იმედია, იაროს ახალგაზრდობამ ვიწრო და მოკლე კაბებში, ოღონდ იკითხოს წიგნი, უყვარდეს ერი,
ქვეყანა, სამშობლო; ეკეთოთ საყურე გოგონებს, ეკეთოთ ბეჭდები,
ოღონდ კარგი დედები იყვნენ და სწამდეთ სიკეთე და პატიოსნება. იჩხუბოს ბარამიძემ, ოღონდ იჩხუბოს საქმისთვის.
და ის, თუ ვიღაცამ კაცი მოკლა და ვიღაცამ მაღაზია გაქურდა, არ არის ეროვნული ტრაგედია,
ეროვნული ტრაგედია ის არის, რომ ამის მეტი ვერაფერი დაინახო...
_ ბატონი შალვა დადუმდა, მას ხელები და ტუჩები უთრთოდა. _ მაპატიეთ!
_ თქვა მან ბოლოს და თავის ადგილზე დაჯდა. _ კრება დამთავრებულია!
_ თქვა ბატონმა დავითმა, ბატონი გიორგისა და უშანგის გარდა, აუდიტორიიდან არავინ გასულა.
﻿*** რექტორის მოსაცდელში ვზივარ, პირველი საათისთვის დამიბარა.
ჯერ თორმეტია, მაგრამ მაინც ვზივარ და ველოდები. ჩემს გარდა სხვა სტუდენტებიც არიან.
შედიან და გამოდიან, შედიან და გამოდიან. ზოგი გახარებული გამოდის, ზოგი ატირებული.
რექტორი მკაცრი კაცია, ძალიან მკაცრი. მართალი გითხრათ, ჯერ მასთან არავითარი საქმე არ მქონია,
არც სიმკაცრე გამომიცდია მისი, არც სიკეთე, მაგრამ ამბობენ, მკაცრიაო და შიშისაგან გული მიმდის.
ოთხი წელი ისე მაშინებდნენ ამ კაცით, როგორც დედა მაშინებდა მეეზოვე მამედათი...
... გასაოცარია პირდაპირ, მამედას შვიდი შვილი ჰყავს და არც ერთს არ ეშინია მისი.
მე კი ეზოში ჩასვლას ვერ ვბედავ მამედას შიშით, მერედა მარტო მე?
მთელი ეზოს ბავშვები მამედას დანახვაზე წივილ-კივილით ამორბიან კიბეებზე.
მამედა განცვიფრებული იცქირება აქეთ-იქით. _ დაგვიზაფრა ბავშვი ამ უმსგავსომ,
სხვა სახლმმართველობაში ვერ გადაიყვანეს? _ ამბობს დეიდა მართა.
_ სსუულ მმაგგის ბრალია ჩჩემი დათო რრომ ენა ბლუბლუბლუა... ალბათ, მაგან შშშეაშინა.
_ ამბობს პეტრე ბიძია და დათოს თავზე უსვამს ხელს. საღამოს დედას ვუზივარ კალთაში.
დედას უზარმაზარი მათლაფა უდგას მაგიდაზე და ბრინჯის ფაფით სავსე სუფრის კოვზს ბურღივით მიტრიალებს კბილებში.
_ აბა, დიდი პირი გააღე, თორემ მამედას დავუძახებ, ტომარაში ჩაგსვამს და... _ მე შეშინებული ვაღებ პირს.
_ კიდევ ერთი, თორემ მამედას ვეტყვი და ხვალ გაგყიდის ბაზარში...
_ აბა ერთიც, თორემ მამედა სანაგვე ყუთში ჩაგსვამს.
_ არ გადაგიყლაპავს? ახლავე დავუძახებ მამედას და მილიციაში წაგიყვანს, მამედ, მამედ, მოდი, მამედ, თემო არ ჭამს!!!
_ ვჭამ, ვჭამ! _ ვყვირი მე და კოვზს ვადამდე ვიჩრი ხახაში. მერე მთელი ღამე მამედა მესიზმრება.
მამედას მოაქვს დიდი ტომარა, მკუჭავს და მტენის მუშტით შიგ, ისე როგორც სიმინდის ქუჩეჩს,
უკრავს თავს ტომარას და მივყავარ სადღაც. ტომარაში ბნელა, ძალიან ბნელა.
მე ვირწევი მამედას ზურგზე, ვირწევი, როგორც ჰამაკში. მამედას დიდი ლაჯები აქვს, იგი რბილად მიალაჯებს.
დიდხანს, დიდხანს მიდის მამედა, მერე უცებ ჩერდება, ტომარას ატრიალებს, ატრიალებს და ხელს უშვებს...
მე ვვარდები დაბლა, ყურებში რაღაც მიწივის. მიშველეთ! მიშველეეეთ!
ვკივი მე, ტომარას თავი ეხსნება და მე ტომარიდან თავს ვყოფ.
ჩემს ქვემოთ არის უზარმაზარი კლდე, კლდეზე ხე, ამ ხეზე თუ შევრჩი, კლდეზე დასკდომას გადავრჩები.
თუ იმ კლდესაც ავცდი, უფრო ქვევით უზარმაზარი ზღვაა და იმ ზღვაში დავიხრჩობი... მიშველეეთ! მიშველეეეთ!
და მე ვეხეთქები აქაფებულ ტალღებს... აი, ახლა დავიხრჩობი, აი, ახლა, მაგრამ მე ვსუნთქავ, ზღვაში ვსუნთქავ.
ზღვა არის ძალიან თბილი, ლურჯი და გამჭვირვალე, ზღვაში ყველაფერი ჩანს. მე ვსუნთქავ და ნელ-ნელა ვიძირები.
დავდივარ ზღვის ფსკერზე, ვცურავ, ვტრიალებ, თავდაღმა ვეკიდები, ზურგზე ვწვები, მუცელზე ვწვები,
ვსუნთქავ და ბუშტებს ვუშვებ მაღლა, მერე მე ვჯდები დიდ ხავსიან ქვაზე,
ვიღებ უბიდან სალამურს და ვუკრავ სევდიან, ძალიან სევდიან სიმღერას:
სურამისა ციხეო, სურვილითა გნახეო, ჩემი შვილი მანდ არის, კარგად შემინახეო!
ამ სიმღერას სურამში მღეროდა მოხუცი მათხოვარი. დედა ტიროდა.
მეც ვტიროდი, მერე დედა მაძლევდა ხურდა ფულებს.
მე ვუყრიდი იმ ხურდას მოხუც მომღერალს გაქონილ ქუდში, და, როდესაც ახლოს მივდიოდი, მიკვირდა,
თვითონ მოხუცი რომ არ ტიროდა. მე ვუკრავ სალამურზე, ვუკრავ და ვუკრავ...
მოდიან ოქროსფერი, ვერცხლისფერი, მწვანე, წითელი, ლურჯი, პატარა თევზები,
ჩერდებიან ჩემს გარშემო მონუსხულებივით, კუდებს იქნევენ ოდნავ, სულ ოდნავ, ბუშტებს უშვებენ და ტირიან,
ტირიან, მერე ისევ ბუშტებს უშვებენ და მეკითხებიან:
_ რა გატირებს, პატარა ბიჭო? _ ჩემო ოქროს თევზებო, ჩემო ვერცხლის თევზებო, ჩემო მწვანე თევზებო,
ჩემო ლურჯო თევზებო... წადით და უთხარით ჩემს დედიკოს, რომ მე აქ ვარ, რომ არ დავმხრჩვალვარ,
ვსუნთქავ წყალში და კარგად ვარ, ოღონდ დედა მენატრება, მოვიდეს და წამიყვანოს... _ რა ჰქვია შენს დედას, ბიჭიკო?
_ მეკითხებიან თევზები. _ ჩემს დედას ანიკო ჰქვია! _ მერე როგორ მივაგნოთ შენს დედას?
_ ჩემი დედა ყველაზე კარგი, ყველაზე ტკბილი და ყველაზე ლამაზი დედაა მთელს ქვეყანაზე,
როგორც კი შეხედავთ, იცნობთ... ჩემო ოქროს თევზებო, ჩემო ვერცხლის თევზებო...
_ კარგი, ბიჭიკო, წავალთ, ოღონდ ერთხელ კიდევ დაუკარი. მე ვუკრავ:
სურამისა ციხეო, სურვილითა გნახეო, ჩემი შვილი მანდ არის, კარგად შემინახეო!
თევზები მიცურავენ, მიცურავენ, მიცურავენ... თანდათან ქრებიან და ისევ მარტო ვრჩები.
მაინც ვუკრავ და ვტირი, ვუკრავ და ვტირი, მერე უცებ, ვხედავ, მოცურავს დედა ჩემსკენ გამოშვერილი ხელებით,
მოცურავს დედა ოქროს, ვერცხლის, წითელი, მწვანე,
ლურჯი თევზების თანხლებით და იგი ყველაზე ლამაზი თევზია ამ თევზებს შორის. _ დეეედააა!
_ ვეძახი მე და მის შესახვედრად მივცურავ... დილით ვიღვიძებ. დედა მაცმევს, მაჭმევს და ეზოში მიშვებს სათამაშოდ.
ეზოში დიდი აკაციის ხეა, მისი ტოტები ლამის ჩვენს ფანჯარაში შემოვიდეს, ფეხზე ვიხდი, თან მაღლა ვიყურები,
დედამ არ დამინახოს, ავდივარ აკაციაზე, ვპუტავ ყვავილებს და უბეში ვიტენი, მერე ჩამოვდივარ,
აგურის კედელზე მიშენებული ფიცრულის კუთხეში ვჯდები მამედას ცოცხის გვერდით და აკაციის ყვავილებით ვივსებ პირს.
ტკბილია, როგორც თაფლი, აკაციის ყვავილი. ამას რომ დავამთავრებ, კიდევ დავკრეფ, ვფიქრობ მე და ისევ ვივსებ პირს.
_ რას ჟვები, ბიჭო, ჟენ ზულელი არი? _ მესმის მამედას ხმა, ხელ-ფეხი მიცივდება.,
მინდა ვიბღავლო, მაგრამ პირი აკაციის ყვავილით მაქვს გამოტენილი.
_ ახლავე გადაყარო, თორე სულ ყურები გაგითალო, ერთი პატარა ჟანჟველა შეხვდეს,
მუცელი როგორც ბარაბანი გაგიბეროს, ახლავე გადმოყარო...
_ მამედა ხელს მავლებს ნიკაპში და პირს მიღებს, მე ხელისგულზე ვუყრი ნახევრად დაღეჭილ ყვავილებს.
_ აი, აი, რა კარგი ბიჟი, რა სუდი საქმე აკეთებ. _ თავს აქნევს მამედა. _ ტომარაში არ ჩამსვამ?
_ ვეკითხები მე შეშინებული. _ სად არის დომარა? _ მეკითხება მამედა. _ სანაგვე ყუთში არ ჩამაგდებ?
_ ისევ ვეკითხები შეშინებული. _ სოთა ნაგავია, შენისთანა ოქრო ბიჟი სანაგვე არ ჩაუშოს? _ იღიმება მამედა.
_ მილიციელს არ დაუძახებ? _ უნდობლად ვეკითხები. _ მილისია? მილისია დავუზახებ, თუ კიდე აკასია ჟამო!
_ მემუქრება მამედა. _ აღარ შევჭამ, ძია მამედ! _ ვპირდები მე. _ აი, საღოლ, საჟმელი უნდა, ბური და ყველი ჟამოს.
_ ამბობს მამედა, მერე მიდის თავის სარდაფთან, ცოლს ეძახის, რაღაცას ეუბნება ქურთულად,
მამედას ცოლს შავი პური და ყველი მოაქვს, მამედა ართმევს და მე მაძლევს. _ ჟამე,
_ მე ვართმევ შავ პურსა და ყველს, მამედას ძაღლი თვალებში შემციცინებს. _ ჟამე, თორე ზაღლი წაიღებს!
_ მაფრთხილებს მამედა, ცოცხს იღებს და მიდის. მე მადიანად ვილუკმები!
_ თემური, რას ჭამ, ახლავე გადააგდე და ამოდი სახლში! _ მეძახის  დედა აივნიდან. _ მოვდივარ! ვეძახი მე და არ მივდივარ...
_ ბარამიძე რომელია? _ კითხულობს რექტორის კაბინეტიდან გამოსული მდივანი თინა. _ მე ვარ!
_ ვამბობ მე და ვდგები. თინა სიბეცისაგან ისედაც მოჭუტულ თვალებს უფრო ჭუტავს. მაკვირდება,
მართლა ბარამიძე ვარ თუ არა და მერე ისე მეუბნება შებრძანდითო, თითქოს ერთი თვე მაინც ვეხვეწებოდი შემიშვიმეთქი.
კარი ფრთხილად შევაღე და ზურგს უკან მივიხურე. დიდ საწერ მაგიდას ორნი უსხდნენ
_ ჩვენი ფაკულტეტის პარტიული კომიტეტის მდივანი და რექტორი.
ასეთ დიდ, ნათელ და გაწყობილ კაბინეტში პირველად ვიყავი ჩემ სიცოცხლეში და არც რექტორი მენახა ადრე ასე ახლოს.
მუხლებში სისუსტე ვიგრძენი, ხელისგულებში ოფლი გამოვიდა, ფეხი ვერ გადავდგი წინ. რექტორი წამოდგა.
იგი იყო ძალიან მაღალი, მელოტი, მის მკაცრ სახეს აბურდული, ვეება წარბები უფრო მკაცრ იერს აძლევდა.
_ ეს არის ბარამიძე! _ უთხრა ბატონმა დავითმა და გაიღიმა. _ დაჯექი!
_ მითხრა რექტორმა და ტყავის დიდ სავარძელზე მიმითითა. მე ადგილიდან არ დავძრულვარ. _ დაჯექი, ბარამიძე!
_ მითხრა ახლა ბატონმა დავითმა. _ არა უშავს, აქ ვიქნები! _ ვუპასუხე მე და შევიშმუშნე.
_ ბიჭო, არ გესმის შენა, მოდი და დაჯექი! _ მითხრა რექტორმა. მე მაგიდასთან მივედი. _ გამარჯობათ!
_ გაგიმარჯოს! _ გამომიწოდა ხელი რექტორმა. მე ოფლიანი ხელი თეძოზე შევიხოცე და ჩამოვართვი.
რექტორს გაეღიმა. _ გლეხია! _ უთხრა მან პარტკომს. მე დავჯექი, დაჯდა რექტორიც. დუმილი ჩამოვარდა,
რექტორმა უზარმაზარი წითელი ფანქარი აიღო და ბლოკნოტში რაღაცის ხატვა დაიწყო. _ რა გქვია? _ მკითხა უცებ.
_ თეიმურაზი, _ ვთქვი მე და ისევ ავდექი. _ იჯექი, იჯექი! _ ხელით მანიშნა მან და ხატვა განაგრძო.
პარტკომი გაზეთს ათვალიერებდა და ხმას არ იღებდა. ვგრძნობდი,
რაღაცას მიპირებდნენ კომკავშირის საერთო კრებასთან დაკავშირებით, მაგრამ რას, ვერ ვხვდებოდი.
ასე ვდუმდით დიდხანს სამივე. მე თანდათან ცუდად ვხდებოდი.
გული გამიწვრილდა და დამელია, ადგომა მოვინდომე, მაგრამ ვერ ავდექი, პირი ისე გამიშრა, ენას ვეღარ ვაბრუნებდი.
თვალი გავაყოლე კედლის საათის ვეებერთელა სპილენძის ქანქარას, მარჯვნივ, მარცხნივ, თვალები ამიჭრელდა,
ისრები ერთმანეთში აირია, ალბათ, გავიდა ათი წუთი, თხუთმეტი, ერთი საათი თუ რამდენი?
ნეტავ იმ წყლის დალევა შეიძლებოდეს, ვარდისფერ ქილაში რომ ასხია. ღმერთო, რა იქნება ახლა,
რომ დაასხას რექტორმა წყალი ჭიქაში და მითხრას, დალიეო. რომ არ დამისხას, გავგიჟდები,
გული შემიწუხდება და გავგიჟდები. რაც იქნება, იქნება, ავიღებ და დავისხამ, დავლევ, მერე რაც უნდა მიქნან,
დავლევ და მორჩა... რომ მითხრან, არ შეიძლებაო? მეტის მოთმენა აღარ შემიძლია, ახლა ავდგები და დავისხამ წყალს,
სულ გამოვწურავ ქილას. პირდაპირ ქილიდან დავლევ... _ პატივცემულო რექტორო! _ წამოვდექი მე. _ გისმენ!
_ ასწია მან თავი. _ შეიძლება წყალი? _ მიირთვით! _ თქვა რექტორმა და ხატვა განაგრძო. მე წყალი დავასხი,
დავლიე ერთი ჭიქა, მეორე... _ ცოტა ჩვენც დაგვიტოვე! _ თქვა რექტორმა. მე ჭიქა დავდგი და სული მოვითქვი.
_ წყალი არ მოდის თქვენთან? _ მკითხა მზრუნველი კომენდანტივით.
_ კი, ბატონო! _ ვთქვი მე. _ აბა, მოყევი, როგორ იყო! _ მითხრა უცებ და სასმენად მოემზადა.
_ მე, ბატონო, არაფერ შუაში არ ვარ. _ იცი, რას გეკითხები? _ მკითხა რექტორმა. სახტად დავრჩი.
_ კრების შესახებ მეკითხებით... _ ვთქვი მე და პარტკომს შევხედე. _ კრების შესახებ დავითმა მითხრა.
მაგაზე ცალკე მოგელაპარაკებით მთელ ფაკულტეტს. შენ ის მოყევი, მეზობელს მთვრალი როგორ მიუვარდი.
_ თქვა რექტორმა და წარბები შეიკრა. ახლა იგი კლდის ქიმზე შემჯდარ და გადასაფრენად მომზადებულ დიდ არწივს ჰგავდა.
სულერთია, ამას ვერ მოვატყუებ, ჯობს, ყველაფერი მართალი ვუთხრა, ალბათ, იცის კიდევაც, რაკი დარეკა,
ამასაც დაურეკავდა აბიბო... თუ გარიცხვა უნდათ ჩემი, ისედაც გამრიცხავენ, თუ არა და...
ჯობს მართალი ვუთხრა, იქნებ დამიჯეროს, იქნებ გამიგოს და თუ გამიგო... არ შეიძლება ამ კაცმა რომ არ გამიგოს...
_ პატივცემულო რექტორო, დედას გეფიცებით, მთვრალი არ ვყოფილვარ. _ დავიწყე მე. _ ღვინოს არ სვამ?
_ მკითხა რექტორმა. _ კი, მაგრამ, მაშინ არ ვიყავი მთვრალი. _ ეგ უარესი შენთვის! _ მითხრა რექტორმა.
_ ესე იგი, შეგნებულად მისულხარ! _ კი, შეგნებულად მივედი. _ რატომ?
_ ერთი კვირის წინ კოლონიიდან, პატივცემულო რექტორო, პატიმრები გაიქცნენ, ორი მოკლეს, სამი გადარჩა.
იმ სამში ერთ-ერთი ჩემი მეგობარი იყო, სკოლის მეგობარი. _ მე ხმა ამიკანკალდა.
_ ის მეგობარი ქურდი, შენი სახლიდან წაიყვანეს, ბარამიძე. _ მითხრა რექტორმა და უფრო შეიკრა წარბი.
_ დიახ, ჩემი სახლიდან. არავინ არ იცოდა, რომ ის ჩემთან იყო, ვიცოდით მარტო მე, დედამ და აბიბომ.
_ აბიბო თოდრია უშიშროებაში მუშაობს, იგი პასუხისმგებელი პირია, იგი ვალდებული იყო! _ შემაწყვეტინა რექტორმა.
მე გული შემეკუმშა. გათავდა, არ უნდა მეთქვა, ვიფიქრე მე, სულერთია ვერაფერს გაიგებს.
ან რა უნდა გაიგოს, როდესაც ამბობს, ვალდებული იყოო; არაფერს აღარ ვეტყვი, მორჩა. მე დავდუმდი.
_ მერე, თეიმურაზ? _ მკითხა ბატონმა დავითმა. მე ვიჯექი თავჩაღუნული და ხმას არ ვიღებდი.,
რექტორი ადგა, შუა ოთახში გამოვიდა და ბოლთისცემა დაიწყო, მერე ჩემთან მოვიდა და მითხრა:
_ მომიყევი, ოღონდ ყველაფერი მართალი თქვი. მე ხმა არ გავეცი.
_ ბარამიძე, მე მელაპარაკნენ შენზე ბატონი შალვა და დავითი.
მე არ მინდა ისე მივიღო ზომები, ვიდრე ყველაფერს არ გავიგებ! _ თქვა რექტორმა. _ თემო!
ჩვენ შენ გეხმარებით და შეგვიწყვე ხელი, _ მთხოვა ბატონმა დავითმა.
_ მე არავისი დახმარება არ მინდა, ყველაფერს მართალს ვიტყვი.
თავერა ექვსი წელია არ მინახავს, ახლა ციხიდან გამოიქცა და ჩემთან მოვიდა,
აღარ უნდა ქურდობა, სწავლა უნდა, აბიბო უსინდისოა, ბინძური კაცია, მე მოვკლავ აბიბოს...
სული შემეხუთა და ავდექი. რექტორი და პარტკომი გაოცებულები მიცქეროდნენ. _ დაჯექი და გაგვაგებინე, რაშია საქმე,
დამადო მხარზე ხელი რექტორმა. მე დავჯექი. _ თავერამ ათასი განცხადება დაწერა, მაპატიეთო,
აღარ მინდა ქურდობაო, დავიღალეო, სწავლა მინდაო, მუშაობა მინდაო, ათასი წერილი დაწერა,
არავინ წაიკითხა, არავინ დაუჯერა, არავინ ენდო, მაშინ გაიქცა. ჩემთან მოვიდა, მენდო, მთხოვა, დავხმარებოდი...
_ მერე, თეიმურაზ? _ მკითხა ბატონმა დავითმა. _ მერე, _ დავიწყე მე, _ მერე მე აბიბოს გარდა არავის ვიცნობდი.
მივედი, დავუჩოქე, ვთხოვე, დაუჯერეთ თავერას, თუ არ დაუჯერებთ, ისევ იქურდებს,
დაიღუპება ან თავს მოიკლავს-მეთქი. დავუჩოქე, შევეხვეწე. დამპირდა და დააჭერინა...
მერე მე მივუვარდი აბიბოს, არ დამხვდა სახლში, ან იყო და კარი არ გამიღო, თუ პატიოსანი კაცია,
რატომ არ გამიღო კარი... სულ ერთია, მოვკლავ აბიბოს... _ ვთქვი მე და გავჩუმდი.
რექტორი დიდხანს იჯდა თავჩაღუნული და ისევ რაღაცას ხატავდა. არა, კი არ ხატავდა,
ფანქრის ჩქარი მოძრაობით ნახატს ამუქებდა. _ შენ გჯერა შენი თავერასი?
_ მკითხა უცებ რექტორმა და თვალი თვალში გამიყარა. _ მჯერა! _ ვთქვი მე. _ სწავლა უნდა? _ სწავლა უნდა.
_ რამდენი წელი დარჩა? _ ოთხი. ოთხ წელიწადში სიცოცხლე გათავდებაო...
_ ოთხ წელიწადში სიცოცხლე არ გათავდება. _ თავერასათვის გათავდება, პატივცემულო რექტორო.
_ რა გვარია შენი თავერა? _ კორსაველი თავერა, თავერა კი არა, რამაზი. თავერას სკოლაში ვეძახდით!
_ რამაზ კორსაველი, რამაზ კორსაველი, _ რატომღაც ორჯერ გაიმეორა რექტორმა.
მერე იმავე ქაღალდზე, რომელზეც რაღაცას ხატავდა, დაწერა _ რამაზ კორსაველი.
_ რომელ კურსზე ხარ? _ მკითხა რექტორმა. _ მეოთხეზე, პატივცემულო რექტორო.
_ როგორ სწავლობს? _ ჰკითხა ახლა ბატონ დავითს. _ სწავლობს. _ თქვა ბატონმა დავითმა და გაიღიმა.
_ როგორი ბიჭია? _ აი ასეთი, როგორსაც ხედავთ. _ მეგობრები თუ უყვარს და თუ სჯერა მეგობრების, კარგია,
მაგრამ ყველას ნდობა არ შეიძლება, ბიჭო. _ მომიბრუნდა ახლა მე. _ თავერას ნდობა შეიძლება. _ ვთქვი მე.
_ შენს თავერას თუ სწავლა უნდა და კარგი ცხოვრება, ოთხ წელსაც მოითმენდა, ციხიდან გაქცევა დანაშაულია,
იცი შენ ეს? _ ვიცი. _ წადი ახლა, შენს ჯგუფში დაჯექი, ჩხუბს და აყალმაყალს თავი დაანებე, კარგად ისწავლე,
შენ საქმეს მიხედე, თავერა თვითონ მოუვლის თავის თავს. რექტორი ადგა. მეც ავდექი. ადგა ბატონი დავითიც.
რექტორის წინ დადებულ ფურცელს დავხედე. ზედ ლამაზი, ყურებპარტყუნა გულუბრყვილო ვირი ეხატა, წითელი,
თავჩაქინდრული ვირი, სევდიანი თვალებით. ვირის ქვეშ წითელივე ფანქრით ეწერა _ რამაზ კორსაველი (თავერა).
სულ ბოლოს კი დიდი ასოებით გამოყვანილი იყო ჩემთვის გაუგებარი სამი ციფრი 2 _ 33. _ ნახვამდის! _ ვთქვი მე.
_ ნახვამდის! _ თქვა რექტორმა. კარისკენ წამოვედი. ბატონი დავითი უკან გამომყვა. _ დავით, შენ დარჩი!
_ უთხრა რექტორმა. ბატონი დავითი დარჩა. მე კარი გავიხურე. _ როგორ გუნებაზეა? _ მომვარდა ვიღაც სტუდენტი.
_ არ შეხვიდე. მოგკლავს! _ ვუთხარი მე და მოსაცდელიდან გამოვედი.
ეზოში ჩავედი და მტირალა თუთის ძირას დადგმულ სკამზე დავჯექი.
უნივერსიტეტი შორიდან უზარმაზარ სკას ჰგავს.
მის კართან განუწყვეტლივ ბზუიან ფუტკრები, მუშა და ზარმაცი ფუტკრები,
ისინი განუწყვეტელ ნაკადად შედიან და გამოდიან, შედიან და გამოდიან მოჩუქურთმებულ კარში.
ზუსტად ისევე, როგორც სკაში, კართან დგანან მკლავზე წითელლენტიანი დარაჯები,
ისინი გულმოდგინედ უსინჯავენ უნივერსიტეტში შემავალ სტუდენტებს საბუთებს. ვისაც აქვს საბუთი,
უშვებენ სკაში, ვისაც არა, უკან აბრუნებენ ზარმაცი ფუტკრებივით. არის ერთი აურზაური და ორომტრიალი.
დღე და ღამე, დღე და ღამე. ლექტორებს, ისე, როგორც დედა ფუტკრებს, უფრო მოწიწებით ეპყრობიან;
დარაჯები მათ გამოჩენაზე თავს მიწაზე ხრიან, ლექტორები თავის მხრივ ასევე მოწიწებით იხდიან ქუდებს და,
როგორც სალოცავ ტაძარში, ისე თავშიშველი და წელში მოხრილნი შედიან მათთვის ფართოდ გაღებულ კარში.
საოცრად ჰგავს უნივერსიტეტი სკას თავისი ფიჭასავით ჩაწყობილი ბიბლიოთეკებით, აუდიტორიებით,
მერხებითა და კათედრებით, კართან მდგარი დარაჯებითა და მოფუსფუსე სტუდენტებით.
ჰგავს კი არა, უნივერსიტეტი, ალბათ, მართლაც სკაა, უზარმაზარი დევების სკა, დევების კი არა, ღმერთების,
თაფლით გატენილი სკა და რა ბედნიერებაა, როდესაც იცი, რომ შენც ამ სკაში ცხოვრობ,
როგორც ღმერთის სამსახურში მყოფი პატარა ფუტკარი.
გალაკტიონი. გვერდით ვიღაც მომიჯდა და მუხლზე ხელი დამადო. მივიხედე, გურამი იყო. _ რაო, თემო, რას ფიქრობ?
არაფერს. _ მაინც? _ რექტორთან ვიყავი, აბიბოს და კრების გამო დამიბარა. _ გაიგო? _ ყველაფერი. _ მერე?
_ ყველაფერი მოვუყევი... მართალი მოვუყევი. _ რა გითხრა?
_ წადი, შენს საქმეს მიხედე, მეორეჯერ არ დაგემართოსო, თავერას გვარი და სახელი ჩაიწერა...
_ რისთვის? _ არ ვიცი! _ წამო, სადმე დავჯდეთ, მომიყვები. _ მე ავდექი.
`ინტურისტის~ ბაღში ყველა კუპე დაკავებული იყო.
მე და გურამი აუზის გვერდით მაგიდას მივუსხედით და ვიდრე საჭმელს მოგვიტანდნენ, ლუდი მოვითხოვეთ.
ოფიციანტმა ორი ბოთლი ცივი ლუდი მოიტანა. მე ჭიქის პირს მარილი მოვაყარე და ნელა მოვსვი.
სასიამოვნო სიგრილემ დამიარა სხეულში. ჩვენს მარჯვნივ, კუთხეში, კაცი იჯდა, ჩვენკენ ზურგით,
ძალიან განიერი, ოდნავ მოხრილი ბეჭები ჰქონდა. ღვინოს სვამდა. ძალიან ნაცნობი ტანი ჰქონდა, ძალიან.
უცებ მან თეფშზე ჩანგალი დააკაკუნა, ჩვენკენ მობრუნდა და ჩვენს ოფიციანტს მიმართა:
_ ძამიკო, რამდენ ხანს უნდა გელოდო?
_ მოვდივარ, შე კაცო, ფრთებს ხომ არ გამოვისხამ, შენისთანა მილიონია და მე ერთი,
_ წყენით უთხრა ოფიციანტმა და ჩვენი შეკვეთის მოლოდინში ფანქარი და ქაღალდი მოიმარჯვა. _ გურამ, შეხედე.
_ ვუთხარი მე. _ ვის? _ გალაკტიონი! _ გურამი სწრაფად შეტრიალდა. ახლა გალაკტიონი ისევე ზურგით იჯდა ჩვენკენ.
_ ჯერ იმას მიუტანე, _ ვუთხარი მე. _ შეკვეთა მომეცი, შე კაცო, და იმას კი მივხედავ,
ასე ზის მაგი ორი საათია და მიჩიჩინებია იმ ერთ ბოთლ ღვინოს. _ გაიკრიჭა ოფიციანტი.
მე შევუკვეთე, რაც გვინდოდა და ვთხოვე ოფიციანტს, გალაკტიონის მაგიდასთან მოეტანა. _ მივიდეთ, გურამ?
_ არ ეწყინოს, ბიჭო. _ რატომ უნდა ეწყინოს, მივიდეთ და დაველაპარაკოთ. _ მივიდეთ, _ გადაწყვიტა გურამმა და ადგა.
თავზე რომ დავადექით, გალაკტიონმა გაკვირვებით ამოგვხედა.
_ შეიძლება, ბატონო გალაკტიონ, თქვენ მაგიდასთან დავსხდეთ? _ გავუბედე მე.
გალაკტიონმა მაგიდებს მოავლო თვალი, ცარიელი მაგიდები რომ დაინახა, გაეცინა.
_ მაგიდების მეტი რა არის, ძამიკო, ამ რესტორანში? _ ჩვენ თქვენთან გვინდა! _ ისე სთხოვა გურამმა,
გალაკტიონს კი არა, მე ამიჩუყდა გული. _ დაბრძანდით, დაბრძანდით! _ მიგვიპატიჟა გალაკტიონმა.
ჩვენ დავსხედით, უხერხული სიჩუმე ჩამოვარდა. _ ვინ ხართ თქვენ, ყმაწვილებო? _ დაარღვია სიჩუმე გალაკტიონმა.
_ ჩვენ სტუდენტები ვართ, ბატონო გალაკტიონ. _ ვუთხარი მე. _ სწავლობთ? _ დიახ.
_ კარგია, შესანიშნავია, უშესანიშნავესია! _ თქვა გალაკტიონმა და ბოთლი აიღო ხელში.
უცებ აწრიალდა, რაღაცის ძებნა დაიწყო, მერე წამოდგა,
მეზობელი მაგიდიდან ორი ჭიქა აიღო და მე და გურამს დაგვიდგა: _ ღვინოს ხომ სვამთ? _ კი! _ თქვა გურამმა.
_ მე მიცნობთ, არა? _ გვკითხა და ღვინის დასხმა დაიწყო. _ თქვენ ვინ არ გიცნობთ, ბატონო გალაკტიონ!
_ უთხრა გურამმა. _ ოფიციანტი არ მიცნობს, ძამიკო, ერთი საათია მიყურებს და ვერ მიცნო! _ გაიღიმა გალაკტიონმა.
ოფიციანტი მოვიდა, სამი ბოთლი ღვინო მოიტანა, ყველი, მშრალად მოხარშული ხორცი და სალათი.
_ შენ ვერ მიცნობ მე, ძამიკო? _ ჰკითხა გალაკტიონმა. _ რავა ვერ გიცნობ, შე კაცო, სულ ჩვენთან არ დადიხარ?
_ გაუღიმა ოფიციანტმა. _ აბა, ვის ვგავარ თუ იცი? _ ვის გავხარ და მღვდელს.
_ გამოიცნო ოფიციანტმა და გალაკტიონს წვერზე შეხედა. _ სწორი ხარ, ძამიკო, მღვდელს ვგავარ.
_ ჩაიხითხითა გალაკტიონმა. ოფიციანტი გაბრუნდა. გალაკტიონი ხითხითებდა. _ ხომ გითხარით, ვერ მიცნობს-მეთქი.
_ გვითხრა ბოლოს, ხითხითი რომ მოათავა. _ აბა, თქვენ თუ მიხვდებით, ვის ვგავარ? _ მე ჟრუანტელმა დამიარა ტანში.
რა ვუპასუხო ახლა? _ დაგვცინით, ბატონო გალაკტიონ? _ ჰკითხა გურამმა მომაკვდავი კაცის ხმით.
_ არა, ძამიკო, მართლა გეკითხებით. _ თქვენ არავის არ გავხართ, ბატონო გალაკტიონ, თქვენ ხართ გალაკტიონი,
დიდი პოეტი გალაკტიონ ტაბიძე, სხვას ვის უნდა გავდეთ? _ ვთქვი მე. _ გალაკტიონ ტაბიძე კი ვარ, მაგრამ ვის ვგავარ?
_ გოეთეს! _ თქვა გურამმა. _ არა! _ გაიღიმა გალაკტიონმა. _ პუშკინს. გალაკტიონმა თავი გაიქნია.
_ მიცკევიჩს, ბაირონს, რემბოს... _ არა! _ რუსთაველს, ბოდლერს, ფირდოუსს...
_ არა, ძამიკო, არა, აკაკის არ ვგავარ, წერეთელს? _ თქვა მან და წვერზე ხელი ჩამოისვა.
_ კი, როგორ არა, ძალიან გავხართ, ბატონო გალაკტიონ, ძალიან! _ ვთქვი მე. _ აი, ხომ გითხარით!
ყველა მეუბნება, აკაკის გავხარო, ოფიციანტმა კი ვერ მიცნო. გაუმარჯოს აკაკის!
_ თქვა გალაკტიონმა და ჭიქა გამოცალა, ჩვენც გამოვცალეთ.
გალაკტიონი ოდნავ მთვრალი იყო, საოცრად ღრმა, ჭკვიან და გაღიმებულ თვალებში ეშმაკური ნაპერწკალი ენთო.
იგი ლაპარაკის ხასიათზე მოვიდა. _ თქვენ რას აკეთებთ, ძამიკოებო, ლექსებს არ წერთ? _ მე არა, ეს წერს!
_ თქვა გურამმა. _ მე აღარ ვწერ ლექსებს! _ ვუთხარი მე.
_ რატომ მერე, ძამიკო, ყველა წერს და შენ რა დააშავე, წერე, წერე, კარგია ლექსების წერა,
_ მითხრა და თავზე გადამისვა ხელი. _ თქვენ რომ ლექსებს წერთ, ისეთი ლექსების წერა კია კარგი, ბატონო გალაკტიონ.
_ ვთქვი მე. _ ცუდი ლექსის წერაც კარგია, არ არის სავალდებულო, ყველამ კარგი ლექსები წეროს.
_ გაიცინა გალაკტიონმა და შევატყვე, უკვე ბურთივით გაგვიგდო მე და ჩემი გურამი. გურამს პირი ჰქონდა დაღებული.
მინდოდა, ხელი ამეფარებინა, რამე სისულელე არ წამოსცდეს-მეთქი, მაგრამ ვერ მოვასწარი.
_ როგორ წერთ ლექსებს, ბატონო გალაკტიონ? _ წამოაყრანტალა მან და გამარჯვებული სახით გადმომხედა.
გალაკტიონმა ისე ახედა გურამს, რომ გურამის საცოდაობით გული დამეთუთქა.
მერე ისევ დაასხა ღვინო, პატარა ხორცის ნაჭერი გადაიღო და თეფშის კიდეზე დადო.
თვალები დახუჭა. _ მე ზღვა მიყვარს ძალიან. ზღვა და მზე. ყოველ ზაფხულს დავდივარ ზღვაზე.
სახლი მაქვს სოხუმში. ხომ იცით? _ გვკითხა მან და თვალები გაახილა. ჩვენ თავი დავუქნიეთ.
გალაკტიონმა ისევ დახუჭა თვალები. _ ყოველ ზაფხულს ჩავდივარ სოხუმში, ამოვთხრი დიდ ორმოს სილაში,
ჩავწვები შიგ და ჩავიმარხები კისრამდე, აი, ასე. _ მან გვაჩვენა, თუ როგორ აკეთებდა ამას.
_ მერე ვიზამ პირს მზისკენ და ვხუჭავ თვალებს, როგორც ახლა, ასე. ჯერ ბნელა, მერე ჩნდება რგოლები, წითელი, ყვითელი, ნარინჯისფერი.
მერე ნათდება, ნათდება და მზე ჩამოდის თვალებში, დიდი, უდიდესი ნათელი მზე.
მზე ატანს ქუთუთოებში, ძვალში, რბილში, სისხლში, მზე ყველაფერში ატანს, სამარეშიც ატანს მზე.
მერე ციდან ეშვება თეთრი ანგელოსი, ლამაზი, თეთრი ანგელოსი, ეშვება ჩემს ყურთან და მკარნახობს ლექსებს...
_ გალაკტიონი დადუმდა. იგი დიდხანს იჯდა ასე თვალდახუჭული და მე მჯეროდა,
რომ იგი ახლაც ხედავდა მის ყურთან დახრილ თეთრ ანგელოსს,
რომელიც ყურში მზესავით უდიდეს და ნათელ ლექსებს კარნახობდა.
მერე მან გაახილა თვალები და მე ხატზე დავიფიცებ, რომ მის თვალებში ორი უზარმაზარი თაკარა მზე დავინახე.
_ ასეა, ძამიკოებო, _ თქვა მან ძალიან სერიოზულად და ჭიქა ასწია, _ გაუმარჯოს ანგელოსს. _ თქვა და დალია.
_ ბატონო გალაკტიონ, მართლა ანგელოსი გკარნახობთ? _ ვკითხე მე გაუბედავად.
_ კი, ძამიკო, ანგელოსი მკარნახობს, აბა, მე სად მცალია ლექსების საწერად, _ დაისაწყლა თავი გალაკტიონმა.
_ `ნიკორწმინდაც~ ანგელოსმა გიკარნახათ? _ ჰკითხა გურამმა. _ `ნიკორწმინდაც~ ანგელოსმა მიკარნახა.
_ დააქნია თავი გალაკტიონმა. ისევ დუმილი ჩამოვარდა. _ სად არის ჩვენი ოფიციანტი, აღარ მოდის?
_ აწრიალდა უცებ გალაკტიონი. მე თეფშზე ჩანგალი დავაკაკუნე.
რესტორნის მარცხენა კუთხეში დიდი ორომტრიალი იყო,
ვიღაცეებს ოთხი მაგიდა შეეერთებინათ და მთელი რესტორნის ოფიციანტები მათ ემსახურებოდნენ.
ჩვენი ოფიციანტიც იქ ტრიალებდა ჯარასავით. _ რას შვები, კაცო! _ დავუქნიე ხელი.
რა ვქნაო, გაშალა ხელები და სამზარეულოსკენ გაიქცა. _ მოვა ახლავე, ბატონო გალაკტიონ! _ დავამშვიდე მე.
_ შორეული ქალის ეშხი მოვა, მაგრამ როდის... _ თქვა გალაკტიონმა. ცოტა ხნის შემდეგ ოფიციანტი მოვიდა.
_ სად ხარ, ძმაო, დაგვხოცე შიმშილით! _ გაუჯავრდა გურამი. _ შენთვის მეცალა, შე კაცო?
ვერ ხედავ, ვინ გვესტუმრა? _ გაუკვირდა ოფიციანტს. _ ვინ? _ ჰკითხა გურამმა.
_ ვინ და, მსოფლიო ჩემპიონი ჭიდაობაში. _ რა გვარია? _ რავა, პირველად გესმის ქიტუაშვილი გოგია,
გაზეთებს არ კითხულობთ? _ ახლა ოფიციანტი გაუჯავრდა გურამს.
_ ექიმებმა თქვეს, ორი სამწლიანი მოზვრის ღონე აქვსო, _ თქვა ოფიციანტმა და ისევ გავარდა.
გაერთიანებული სუფრის თავში აღტაცებული ხალხის და ოფიციანტების ალყაში პატარათვალებიანი,
ორი სამწლიანი მოზვრის ღონის შარავანდედით მოსილი ქიტუაშვილი გოგია იჯდა და ძლიერი ყბებით მოხარშული ბეჭის ძვალს ფშვნიდა.
_ მე წავალ, ძამიკოებო, დიდი მადლობა, დიდი მადლობა, მშვიდობით, მშვიდობით, მშვიდობით.
_ გალაკტიონი წამოდგა. _ გაგაცილებთ, ბატონო გალაკტიონ! _ წამოვცვივდით ჩვენც.
_ არა, ბატონო, არა, რად მინდა გაცილება. იგი წავიდა ნელი ნაბიჯით.
ისე გაიარა ამ ღმერთკაცმა მთელი რესტორანი, არავის არ შეუმჩნევია. და მე ისევ შემეცოდა ღმერთი,
კაცში ჩასახლებული ღმერთი, რომელიც ისე ახლობელია, ისე ჰგავს ადამიანს, ისე ხელშესახებია და ისე უბრალო,
რომ არავის სჯერა მისი ღმერთობა. გალაკტიონმა გაიარა რესტორანი და ქუჩაში გავიდა.
გაერთიანებული მაგიდის მეორე თავში, უზარმაზარი თასით ხელში,
ფეხზე იდგა თამადა და სვამდა კაცის სადღეგრძელოს,
რომელმაც ჩვენი პატარა საქართველოს სახელი მსოფლიო ასპარეზზე გაიტანა, გააჯირითა,
მთელ მსოფლიოს გააცნო ჩვენი თავი, რომლის ბეჭი ჯერ ნოხს არ შეხებია,
რომელიც ორფუთიან გირს სამასჯერ წევს, მკლავზე იხვევს მაჯისსიმსხო რკინის მილს,
მუხლზე იღუნავს რელსს და თავით ტეხს მუხის ფიცარს,
რომელმაც მსოფლიოს რომელიღაც ქალაქში რვა მისნაირი მუტრუკი გააკრა მიწას,
არც ერთი საჯარიმო ქულა არ მიუღია და ძლევამოსილი დაბრუნდა მშვიდობით მის მშობლიურ მიწაზე და,
რომ მადლიერი ქართველი ხალხი უსურვებს მას ჯანმრთელობას, დიდხანს სიცოცხლეს და,
რომ ჩვენი ერის დიდება არასოდეს არ შეერცხვინოს. _ ძმებო და მეგობრებო,
_ მიმართა თამადამ საზოგადოებას სიტყვის დასასრულს, _ გთხოვთ, ფეხზე ადგომით ვცეთ პატივი რაინდს,
რომელმაც იმდენი რამ გააკეთა საქართველოსთვის, ალბათ, თვითეულმა ჩვენთაგანმა ას-ასი წელი რომ იცოცხლოს,
იმის ნახევარსაც ვერ გააკეთებს. _ მთელი რესტორანი ფეხზე ადგა.
გურამმა ბოთლი აიღო და ფსკერით თეფშს დაარტყა, რაც ძალი და ღონე ჰქონდა. თეფში მარილივით დაიფშვნა.
ყველამ ჩვენკენ მოიხედა. _ რაშია საქმე? _ მოვარდა ჩვენი ოფიციანტი. _ არაფერში, თეფში გამიტყდა, გვიანგარიშე.
_ თქვა გურამმა. _ ას ორმოცდათექვსმეტი მანეთი თეფშიანად, _ თქვა ოფიციანტმა. ფული მივეცით.
ოფიციანტი ისევ ჩემპიონის სუფრისკენ გავარდა, ჩვენ გამოვედით. რომ გამოვდიოდი, უკან მივიხედე,
თამადა კისერზე ეკიდა ჩემპიონს და ყბებს ულოკავდა. ქაშუეთამდე უხმოდ მოვედით.
_ კაცი თავის საქმეს აკეთებს, თანაც კარგ საქმეს, ჩემპიონია, ღმერთმა ხელი მოუმართოს,
ნამდვილად მადლობის ღირსია, რას ერჩი. _ ვთქვი მე. _ არაფერს არ ვერჩი! _ თქვა გურამმა და მწარედ გაიღიმა.
_ ის კრეტინებია მოსაკლავი _ ოფიციანტი და თამადა. _ ან იმ კრეტინებს რას ვერჩი.
_ აიწურა მხრები გურამმა და მკლავი მკლავში გამიყარა.
მთაწმინდის პლატოზე გაჩირაღდნებული რესტორანი შარავანდედივით ადგა საღამოს თბილისს თავზე.
კიროვის ბაღი. ჰაიდპარკში არასოდეს ვყოფილვარ, მაგრამ არა მგონია, იქ იმდენ სენსაციურ, ანეკდოტურ,
ფანტასტიკურ და გადასარევ ამბებს ყვებოდნენ, როგორც კიროვის პარკში.
მე, მაგალითად, პირველად აქ გავიგონე, რომ სპარსეთის პრემიერ-მინისტრი მოსადიკი აფერისტი იყო,
რომ ჩერჩილი დღეში სამ ბოთლ კონიაკს სვამს, რომ ტრუმენმა მოწამლა რუზველტი,
რომ ჰარიმანი 14 წლამდე ქუთაისის გიმნაზიაში სწავლობდა და ბორია პაიჭაძე ბასკებთან ოქროს ბუცებით თამაშობდა.
კიროვის პარკში ყოველდღე იხსნებიან და ინიშნებიან მინისტრები, დირექტორები, გამგეები,
რედაქტორები და მილიციის უფროსებიც კი, არა მარტო საქართველოსა და საბჭოთა კავშირის, არამედ საზღვარგარეთისანიც.
კიროვის პარკი დუღს და გადადუღს პენსიონერებით, ჯარისკაცებთან პაემანზე მოსული შინამოსამსახურეებით,
ზაფხულში უაგარაკოდ დარჩენილი მოქალაქეებით, ბავშვიანი დედებით, შინაბერა დედაკაცებითა და მამაკაცებით,
გასათხოვარი გოგონებით, საცოლო ვაჟკაცებით, ფეხბურთის გულშემატკივრებით, უბინაო სტუდენტებითა და საერთოდ,
სტუდენტებით. კიროვის ბაღში ყველა კატეგორიის ხალხს თავისი კუთხე აქვს; მოჭადრაკეები ქვევით,
მყუდრო ადგილას სხედან, დომინოსმოყვარულები _ გადაჭრილ მორებთან,
ფეხბურთის გულშემატკივრები _ წყლის სოკოსთან, პოლიტიკოსები _ სასაუზმე-პავილიონთან,
შეყვარებულები _ სულ ქვევით, თუთებისა და მტირალა ტირიფების ჩრდილში,
პენსიონერები _ ელექტრობოძზე ჩამოკიდებული რეპროდუქტორის ქვეშ, ბავშვიანი ქალები _ უწყლო შადრევანთან,
და ასე შემდეგ. და მაინც რით იზიდავს კიროვის ბაღი ამდენ ხალხს? ღმერთმანი, არ ვიცი.
კიროვის ბაღი, როგორც ყველა კარგი ბაღი, წინათ სასაფლაო იყო. აქ არის დანიელ ჭონქაძის საფლავი.
კიდევ რა? კიდევ ალპინისტთა კლუბი, კალათბურთის მოედანი, კინო. კიდევ?
კიდევ თვითონ კიროვის ძეგლი და მეტი არაფერი. პირადად მე კიროვის ბაღი იმით მიზიდავს,
რომ იგი ახლოა ჩემს სახლთან და ვერის ბაზართან.
ბინდდება. მე ვზივარ გრძელ სკამზე, ნაძვის ძირში და ჩემს წინ მოსეირნე ხალხს ვაკვირდები.
აი, ესენი შარშან გაცილებით ყოჩაღად გამოიყურებოდნენ.
წელს კი, როგორ მოტეხილან, შემოვიდნენ ბაღში და მთელი საათია მოჩოჩავენ, ჯერაც ვერ მოაღწიეს ჩემამდე.
ალბათ, გაისად სულ აღარ მოვლენ. მერე დადგება დრო და მეც ასე შემოვალ, მერე აღარ შემოვალ.
კიროვის ბაღი წინათ სასაფლაო იყო. ვერის სასაფლაო უკვე დახურეს, აღარავის მარხავენ.
ალბათ, ერთ-ორ წელიწადში ბაღად გადააკეთებენ...
ვაკის სასაფლაოზე ტევა აღარ არის, იმასაც მალე დახურავენ.
მერე ხალხი ვერის ბაღში დაიწყებს სიარულს და ჩემი ტოლა ბიჭები იტყვიან,
_ აქ წინათ სასაფლაო იყოო, მე რომ მოვკვდები, ალბათ, ვაკის სასაფლაოც ბაღი იქნება და ასე დაუსრულებლივ,
ყველა სასაფლაო ბაღებად იქცევა, ლამაზ ბაღებად... სასაცილოა პირდაპირ.
ვერის სასაფლაო რომ დახურეს და სასაფლაო ვაკეში გადაიტანეს, იმ ადგილს ბუღი ასდიოდა,
ბალახი რა იყო, ისიც არ ხარობდა. მერე ვიღაცის სასთუმალს ტირიფი დაირგო, მერე თუთა, ნაძვი, ჭადარი, ფიჭვი...
მოჰქონდათ წყალი შორიდან, ძალიან შორიდან, ბაგებიდან, მდინარე ვერიდან...
ეზიდებოდნენ ზურგით, ვირებით, კასრებით, ქილებით, პეშვითაც კი, ყიდდნენ საცხოვრებელს, რომ არ გამხმარიყო ხეები...
და ხეები იზრდებოდნენ, იზრდებოდნენ, ჩრდილავდნენ საფლავებს, აგრილებდნენ ჰაერს, შრიალებდნენ,
შრიალებდნენ, ამშვიდებდნენ ჭირისუფალს და ისე ყველა ჩვენთაგანმა იხაროს, როგორც აქ ხეებმა იხარეს,
მშვენიერი ბაღი გამოვა ვაკის სასაფლაოდან, მშვენიერი, როდესაც ამაზე ფიქრობ,
გგონია, ცხოვრება ბოლოს და ბოლოს, სასაფლაოების ბაღებად გადაკეთების დაუსრულებელი პროცესია, მეტი არაფერი.
სასაცილოა, ღმერთმანი. _ თემო, გამარჯობა! _ ქართლოსს გაუმარჯოს. _ ფეხბურთზე იყავი? _ არა!
_ ქართლოსი ჩემს გვერდით დაჯდა. _ რატომ? _ არ მიყვარს ფეხბურთი. _ ვუთხარი მე,
_ აბა, რა გიყვარს, ბიჭო _ გაიღიმა ქართლოსმა. _ ფელამუში. _ გავუღიმე მეც.
_ წამოიღე ხოლმე ფეხბურთზე და იქ ჭამე. _ მირჩია ქართლოსმა. _ ეგრე ვიზამ დღეიდან. _ დავპირდი მე.
_ შენ რომ ბასას თამაში გენახა დღეს, ჭკუას დაანთხევდი. _ რა ქნა ასეთი?
_ მარღანიამ ბურთი ხელით გაუგორა ხოჭოს, ხოჭომ გრძელი პასი მისცა ავთოს, ავთომ დრიბლინგით წაიღო,
ორი მცველი, ბასას რომ ედგა, უცებ მოსწყდა ადგილს და ავთოსკენ წამოვიდა...
ბასა მარცხენა ფრთაზე გავარდა, ტყუილია, ეგ რომ უბურთოდ თამაშობს. ავთომ ჩართო მესამე სიჩქარე.
ახლა წინ სამი კაცი ედგა, აჭამა ერთს, მეორეს და გრძელი პასი მისცა გაგნიძეს.
მარჯვენა ფრთაზე გაგნიძემ ბურთი გააჩერა. ყველას ეგონა, ბასას მისცემსო, ისე შევარდა საჯარიმოზე.
ოთხმა კაცმა ჩაკეტა უცებ და ამ დროს გაგნიძემ ისევ ავთოს დაუბრუნა, ავთო ცარიელი იყო, მიიღო თუ არა,
დაარტყა, ისეთი ცუცურმა ბურთი იყო, ღმერთი ვერ აიღებდა.
ჭამა იაშინმა, მარჯვნივ გადახტა და ძელს შეასკდა, ბურთი მარცხნივ შეგორდა, ადგომა აღარ უნდოდა საწყალ იაშინს.
_ ბასამ რაღა გააკეთა? _ ვკითხე მე. ქართლოსს სახე მოენგრა. _ რა უნდა გელაპარაკო, კრეტინი ხარ!
_ მითხრა მან და ხელი ჩაიქნია. _ ბოლო-ბოლო ვინ მოიგო? _ არ მოვეშვი მე.
_ იღბალი არა გვაქვს, თავზე ვასხედით, იმათ მოიგეს: ოთხით ერთი. _ მაგრად გვითამაშია!
_ არ გინახავს და რა უნდა გელაპარაკო. ნაღდი დირიჟორია ბასა, ნაღდი, სტრავინსკია.
_ აღტაცებით წამოიძახა ქართლოსმა და შეკრებილ ბიჭებს გადახედა.
_ შენც კაცი გინახია და ელაპარაკები! _ უთხრა ელგუჯამ ქართლოსს.
ხელით გამწია და ჩემსა და ქართლოსს შორის ჩაჯდა. ბიჭებმა გაიცინეს.
_ იმის დედა ვატირე, ვინც ფეხბურთზე თქვა, სპორტიაო, _ თქვა ქართლოსმა. _ აბა, რა არის? _ ვკითხე მე.
_ ნაღდი ხელოვნებაა! _ თქვა გოგიამ. _ მაშ, ბეთჰოვენი ვინღა არის? _ ვკითხე მე.
_ მორჩი, კაცო, თავის საქმეში ბასა ბეთჰოვენიც არის და კარუზოც. _ რომელ საქმეში? _ რომელში და სპორტში.
_ ცხვირი ცხვირზე მომადო გოგიამ. _ ესე იგი, ფეხბურთი მაინც სპორტი ყოფილა! _ დავიჭირე სიტყვაზე.
_ სპორტი, შენ რომ ლექსებს წერ, ის არის! _ მომიჭრა ქართლოსმა. კმაყოფილმა მსმენელებმა ტაში დაუკრეს.
ჩემი ლექსების იმედი რომ მქონოდა, კამათს გავაგრძელებდი, მაგრამ ვერ ვენდე და გაჩუმება ვარჩიე.
_ მოკეტე? _ მკითხა ელგუჯამ. _ მოვკეტე! _ ვუთხარი მე და პირზე ხელი ავიფარე. _ მორჩა, ფეხბურთი ხელოვნებაა!
_ დაასკვნა გოგიამ და მხარზე ხელი დამარტყა. _ კი, ბატონო, ბასა ბეთჰოვენია, ავთო მოცარტია,
გაგნიძე სერვანტესია, ხოჭოლავა ტოლსტოია, მარღანია მარკ ტვენი და კალოევი პუშკინი. კი, ბატონო...
_ მიქელანჯელო არ გამომიტოვო, თუ ძმა ხარ!
_ მთხოვა ნოდარ დვალმა, რომელსაც ზედმეტ სახელად გაპონას ვეძახდით. ყველას გაგვეცინა.
_ გაპონ, რამე ახალი ამბავი გეცოდინება! _ სთხოვა გოგია დემეტრაძემ.
_ გუშინ ამერიკის ხმამ გადმოსცა, ესპანური ჭიანჭველის წვენს თმა ამოჰყავსო, _ არ გააწბილა გაპონამ.
_ ამის დედა ვატირე, ჩვენი რომ ჭიანჭველაც არ ვარგა! _ გადაისვა მელოტ თავზე ხელი გოგიამ. _ რაშია საქმე?
_ იკითხა ახალმოსულმა კარლომ, რომელსაც თან პატარა, დიდთვალება, ცხვირგაბუშტული და ჭორფლიანი ბიჭი ახლდა.
_ კარლოს გაუმარჯოს! ვისია ეგ ბიჭი? _ ვკითხე მე. _ ჩემი დისშვილია. _ რა გქვია, ბიჭი? _ გია! _ ყოჩაღ!
_ ლექსი იცი? _ ჰკითხა ქართლოსმა. _ ვიცი! _ აბა, თქვი! _ არ მინდა!
_ უთხრა ბიჭმა და ბიძამისს სახელო დაქაჩა, წავიდეთო. _ დაჯექი, სად უნდა წავიდეთ! _ წაარტყა თავში ხელი ბიძამ.
ბავშვი დაჯდა. _ დღეს ექიმთან მყავდა! _ თქვა კარლომ. _ ავად არის? _ ვკითხე მე. _ ავად არა, მხეცივით არის!
_ რაღად გყავდა ექიმთან? _ გვაგიჟებს, კაცო, ვუნდერკინდია, ნებისმიერ ციფრებს ყოფს, ამრავლებს, უმატებს და აკლებს...
_ კარგი, თუ ძმა ხარ! _ გაუკვირდა გაპონას.
_ გია, სამჯერ სამი რამდენია? _ ჰკითხა ბიძამისმა. _ ცხრა! _ თქვა თვალის დაუხამხამებლად ბავშვმა.
_ ბიჭოს! _ გაგვიკვირდა ჩვენ. _ თერთმეტს გამოვაკლოთ ორი? _ ცხრა! _ ხუთს მივუმატოთ ოთხი? _ ცხრა!
_ 1712-ს გამოვაკლოთ 1703? _ ცხრა! _ ვაა!!! _ აღმოგვხდა განცვიფრებისაგან.
ბავშვი ღვთის კალთიდან ჩამოვარდნილივით იდგა ჩვენს წინ და შარავანდედიღა აკლდა თავზე.
_ ორი ათასს გამოვაკლოთ ათას ცხრაას ოთხმოცდათერთმეტი? _ არ ეშვებოდა ბიძა. _ ცხრა! _ არ იშლიდა ბავშვი.
_ ვაა! _ ვიძახდით ჩვენ. _ მოიცა, თუ ძმა ხარ, ახლა მე ვკითხავ! _ თქვა გაპონამ. _ სხვის შეკითხვებს ვერ იტანს.
_ აარიდა თხოვნას თავი ბიძამ. _ ერთი მაგალითი და მორჩა! _ არ დაიხია უკან გაპონამ. _ წადი, ბიჭო, ითამაშე!
_ ისევ წამოჰკრა თავში ხელი ბიძამ. _ თავში ხელს ნუ ურტყამ, რამე არ მოუვიდეს! _ შეეშინდა ქართლოსს.
_ ორს მივუმატოთ ოთხი, რამდენია, ბიჭი? _ არ აცალა წასვლა გაპონამ. _ ცხრა!
_ ააფახულა თვალები პატარა გენიოსმა. _ ბიჭებს კივილი აუტყდათ. მე სკამიდან გადმოვვარდი.
_ გასაგებია! _ თქვა გაპონამ. _ ეს კი ყოფილა ექიმთან მისაყვანი! _ თქვა ქართლოსმა.
_ რამდენი წლის ხარ, ბიჭი? _ ვკითხე მე, სული რომ მოვითქვი. _ ცხრა!
_ თქვა ბიჭმა და გაიქცა. _ დისშვილი ბიძას ასე დამსგავსებოდეს, არ მინახავს!
_ აუჩუყდა გული ელგუჯას. _ კრეტინო, მაგხელა რომ იყავი, ცხრამდე თვლა იცოდი?
_ გაიქაჩა ელგუჯაზე კარლო. _ მერე რაო, ექიმმა რა გითხრათ? _ ჰკითხა ქართლოსმა.
_ მიხედეთ ბავშვსო! _ მიხედეთ, დროზე მიხედეთ! _ სთხოვა გოგია დემეტრაძემ.
_ დამცინი? _ იკითხა კარლომ. _ ჩემი დასაცინი რა გჭირს, მე რა მენაღვლება, მუსხელიშვილმა იკითხოს,
ორ წელიწადში, ასე თუ იანგარიშა მაგან, უმუშევარს დატოვებს. _ თქვა გოგიამ. ბიჭები ერთმანეთს შეასკდნენ.
კარლომ ერთხანს გვიყურა, მერე შებრუნდა და იქით წავიდა, საითაც ბავშვი გაიქცა.
_ გაყევი, თემო, თორემ მოკლავს ბავშვს! _ მთხოვა ქართლოსმა. მე ავდექი. პავილიონისკენ გავიარე.
კარლო და მისი დისშვილი აინშტაინი არსად ჩანდნენ. ერთ სკამთან შევყოვნდი. ორი მოხუცი ჭადრაკს თამაშობდა.
დაფას დავაკვირდი. მელოტს, რომელიც თეთრებით თამაშობდა, სამ სვლაში შამათი ჰქონდა.
შავებით მოთამაშე წითურ ძიას ხელი თავზე შემოედო და თვალებს ნაბავდა.
ეტყობოდა, თეთრების სვლა იყო და არაფრად ეპიტნავებოდა სვლის გაკეთება. დიდხანს ვიდექი.
თეთრები სვლას არ აპირებდნენ. _ მემდური? _ ჰკითხა წითურმა. _ რაშია საქმე? _ გაუკვირდა მელოტს.
_ აღარ ითამაშებ? _ ჩემი თამაშია? _ აბა, ჩემი? _ ვერ თქვი მერე? _ თქმა არ შველის მაგას, თამაში უნდა.
_ ა, ბატონო, უდედოფლოდ არ იქნება ჩვენი არსენას დაჭერა. _ წაიღიღინეს თეთრებმა და პაიკი წასწიეს წინ.
_ ქიში! ერთი ქიშიც მოახსენა, თავად გახლავარ არსენა, _ ღიღინით უპასუხეს შავებმა. _ ხელი არ გამიშვია!
_ დაიბრუნეს სვლა თეთრებმა. _ სხვა ითამაშე, ბატონო, _ სთხოვეს შავებმა. თეთრებმა მხედარი ითამაშეს.
_ ცხენი მასე არ დადის! _ გაუსწორეს სვლა შავებმა. _ მაშინ არ ვთამაშობ! _ თქვეს თეთრებმა და ისევ ის პაიკი წასწიეს.
_ ქიში! _ ჩემი კი არა, შენი სვლა იყო! _ დაიწყეს თეთრებმა ინტრიგა. _ კარგი, ბატონო, _ არ აყვნენ შავები.
_ ითამაშე! _ ქიში! _ მეფე გასწიეთ და ქიშს ვერ გეტყვით. _ ვასწავლე მე. _ გაიარე, ბიძია, შენი საქმე არ არის!
_ დამარიგა ჭკუა წითურმა. მართლაცდა, რა ჩემი საქმე იყო. მაგრამ არსადაც არ გავიარე, იქვე დავჯექი.
მოხუცებმა ახალი პარტია დაიწყეს. ვიდრე პირველ ტრადიციულ სვლებს აკეთებდნენ,
კვლავ დავუწყე მოქალაქეებს თვალიერება. ჩემს პირდაპირ გვერდშექცევით ახალგაზრდა გოგონა იჯდა.
მას ფეხი ფეხზე გადაედო, მარჯვენა მკლავით სკამის ზურგს დაყრდნობოდა.
ისე იჯდა, მარცხენა ხელისგულზე გაშლილ წიგნს ნათურის მკრთალი შუქი ეცემოდა.
გულმოდგინედ კითხულობდა რაღაცას. მზისგან დამწვარი ლამაზი ფეხები ჰქონდა,
ოდნავ მოკლე კაბა ეცვა და მუხლისთავი უჩანდა. შავი თმა ლოყაზე ჰქონდა ჩამოშლილი და სახეს ვერ ვხედავდი.
_ მორჩა, ნათამაშებია! _ ხელი არ გამიშვია! _ ნათამაშებია! _ გეუბნები, არ გამიშვია! _ აყვირდნენ ჩემი მოხუცები.
გოგონამ სახე მოაბრუნა. მოაბრუნა და მე გული კინაღამ ჩამწყდა მოულოდნელობისაგან. ჩემს წინ ლია იჯდა.
მოხუცები რომ დაწყნარდნენ, კვლავ მიბრუნდა,
ცოტა ხნის შემდეგ ისევ მოტრიალდა და დამაკვირდა სულ რაღაც ორიოდე წამით, მერე თავი ჩაღუნა,
ალბათ, ფიქრობდა, სად მინახავსო, ახლა ქვევიდან გამომხედა, უცებ შებრუნდა და წიგნის კითხვა განაგრძო.
ღმერთო, ნუთუ ვერ მიცნო. თუ ვერ მიცნო, რატომ დამაკვირდა ასე, თუ მიცნო, წიგნის კითხვა რაღად განაგრძო.
მიცნო? ვერა, ვერა, ვერ მიცნო. იგი კითხულობდა გაშლილ წიგნს ისევ ისე, როგორც წინათ, გვერდშექცევით,
ლოყაზე თმაჩამოშლილი, კითხულობდა დიდხანს, ძალიან დიდხანს, მე საკუთარი გულის ბაგაბუგი მესმოდა.
დავწყნარდები და მივალ, აი, ახლა, გული დამიწყნარდება და მივალ. აი, დამიწყნარდა... წამოდგომა დავაპირე.
გულმა უარესად დამიწყო ცემა. თვალს არ ვაცილებ ლიას... ლია, ბათუმი, `ინტურისტი~,
კაფე, გაკრეჭილი, გულიკო, ლია, ლია, გულიკო. ყველაფერი ერთმანეთში აირია.
მე თვალს არ ვაცილებ. ლია წიგნს კითხულობს კიროვის ბაღში. ალბათ, ვერ მიცნო, ვერ მიცნო, ვერ მიცნო...
და უცებ მივხვდი, რომ ლიამ მიცნო და რომ ლია წიგნს არ კითხულობდა.
იგი არ კითხულობდა წიგნს, რადგან ამდენი ხანია ვუცქერ და არ გადაუფურცლავს.
უნდა მივიდე, უნდა მივიდე, უნდა მივიდე... და მე მივედი. _ გამარჯობა, ლია!
_ ვთქვი მე და გვერდით სკამის კიდეზე ჩამოვჯექი ისე, რომ პირდაპირ სახეში მეცქირა.
ლიამ თავი აიღო და ჩამოშლილი თმა გაისწორა. _ უკაცრავად... _ დაიწყო მან.
ალბათ, უნდოდა ეთქვა, ვერ გიცანითო. _ მე თემური ვარ, _ შევაწყვეტინე სიტყვა, _ თემური.
ბათუმი გახსოვთ, შარშანწინ? _ მახსოვს. _ თქვა ლიამ და წიგნი დახურა.
_ ჰოდა, მე თემური ვარ. როგორ გაგახსენოთ თავი, აი ის, თქვენ რომ...
ღამე რომ თქვენს ნომერთან მოვედი და... _ მახსოვს... _ თქვა ლიამ და ისევ გაშალა წიგნი.
_ როგორ ბრძანდებით, ლია? _ ვკითხე მე, წიგნის კითხვა რომ არ დაეწყო. _ გმადლობთ, არა მიშავს.
_ საოცარია პირდაპირ, რომ ჩამოვედი ბათუმიდან, სულ გეძებდით, გეძებდით და გეძებდით.
_ მართლა? _ თქვა ლიამ და გაიღიმა ისე, როგორც მატყუარებს უღიმიან.
_ დედას გეფიცებით, გეძებდით, გეძებდით და ვერსად ვერ გიპოვეთ. _ ცუდად მეძებდით, ალბათ!
_ თქვა ლიამ და ისევ დახურა წიგნი. _ კარგად გეძებდით, დედას გეფიცებით, და მაინც ვერ გიპოვეთ.
დღეს კი სულ არ გეძებდით და გიპოვეთ. _ რა მოხდა მერე? _ მკითხა ლიამ. _ არაფერი, გამიხარდა!
_ ძალიან სასიამოვნოა. _ თქვენ არ მეძებდით, ლია? _ ვკითხე მე. _ არა. _ რატომ?
_ იმიტომ, რომ არ დამკარგვიხართ. _ მე კი გეძებდით... _ რა გინდათ, თემურ, ჩემგან?
_ მკითხა უცებ ლიამ და წამოდგა. ასეთ პასუხს არ ველოდი და ენა დამება.
_ მე, არაფერი, ისე, ძველი ნაცნობი რომ გნახეთ, გამიხარდა...
_ მეც გამიხარდა, მადლობელი ვარ ყურადღებისათვის, ნახვამდის... _ ლია წასასვლელად მოემზადა.
_ ლია, თქვენ რომ ახლა წახვიდეთ, მე გავგიჟდები. _ ვთქვი მე ისე გულწრფელად, რომ ლიას თვალები გაუფართოვდა.
_ ლია, ძალიან გთხოვთ, თუ შეიძლება, ცოტა ხანს კიდევ დარჩით. _ გვიანაა უკვე.
_ თქვა ლიამ და შევატყვე, რომ ყოყმანობდა. _ ცოტა ხანს, სულ ცოტა ხანს, ლია...
ლია დაჯდა. დავჯექი მეც. უამრავი, უამრავი დრო გავიდა დუმილში.
მე ვიჯექი ლიას წინ, ვუმზერდი მის ლოყაზე ჩამოშლილ კუპრივით თმას, ტუჩებს,
დიდრონ დახრილ წამწამებს, წიგნზე დაწყობილ თხელ და საოცრად გრძელ,
სიფრიფანა თითებს, სავსე მკერდს, მესმოდა მისი ზომიერი სუნთქვა და ისე მომინდა უცებ მოვხვეოდი ამ ლამაზ, მიმზიდველ ქალს,
როგორც უდაბნოში უწყლობით მომაკვდავ კაცს ენატრება წყაროზე დამხობა და სიკვდილამდე თუ დახრჩობამდე სმა.
ფეხზე წამოვდექი, წამოდგა ლიაც. მან თვალი თვალში გამიყარა. _ წავიდეთ!
_ ვთქვი მე, რამე სისულელე რომ არ ჩამედინა. ლია უხმოდ წავიდა, მე გვერდით გავყევი.
გავედით კიროვის ბაღიდან, ვერის ბაზართან ლენინის ქუჩა გადავჭერით და ბელინსკის ქუჩას შევუდექით.
_ ლია, თუ შეიძლება, გაგაცილებთ! _ ვუთხარი მე დუმილი რომ დამერღვია. ლიას გაეღიმა და გზა განაგრძო.
_ მაშინ, ალბათ, ბევრი უსიამოვნება მოგაყენეთ! _ განვაგრძე საუბარი. _ როდის?
_ აი, იმ გაკრეჭილ ბიჭზე რომ გელაპარაკეთ! _ ავთოზე? _ არ მახსოვს, რა ერქვა.
_ ის გოგონა ვინ იყო, თქვენ რომ გახლდათ ზღვაზე? _ მკითხა უცებ ლიამ.
_ ის გოგონა? ის გოგონა ისე, ჩვენი ამხანაგი, უნივერსიტეტის ამხანაგი.
_ აკი ქმარია ჩემიო, ამბობდა? _ ხუმრობდა, ალბათ, არ მახსოვს, მართლა თქვა? _ გავიკვირვე მე.
_ არ გახსოვთ? _ არა. _ ლია გაჩუმდა. _ ალბათ, ბევრი უსიამოვნება მოგაყენეთ მაშინ!
_ დავიწყე თავიდან. _ არა, თქვენ რომ წამოდით, მეორე დღეს მეც წამოვედი.
_ ის გოგონა, გულიკო, ჩემი ცოლი არ არის, არც ყოფილა! _ რატომღაც ვიმართლე თავი და თვითონვე შემრცხვა.
_ კარგი გოგო იყო! _ თქვა ლიამ. _ რა წიგნს კითხულობთ? _ ბანზე ავუგდე სიტყვა, ლიამ წიგნი გამომიწოდა,
`მარტოდმარტო კაციჭამიებს შორის~ წავიკითხე. _ ვიცი ეგ წიგნი, ბავშვობაში დედა მიკითხავდა ხმამაღლა.
სიზმარივით მახსოვს _ `ყველას ვეკითხებოდი, ახალი ზელანდიისაკენ მიმავალ გემზე მეზღვაური ხომ არ სჭირდებათ,
იქ ჩემი ეშუ მელოდებაო~ _ მგონი, ასე თავდებოდა. _ ლიამ წიგნი გამომართვა და ბოლო ფურცელი გადაშალა.
_ `იქ ჩემი ეშუ მელოდება~. _ წაიკითხა მან _ კი, ასე თავდება. _ თქვა და გამიღიმა. _ ბელადს ემაი ჰქვია, არა?
_ ემაი! _ თავი დამიქნია ლიამ. _ დედა რომ წიგნებს მიკითხავდა ბავშვობაში, სულ ზეპირად მახსოვს.
ნეტავი ლექციები მამახსოვრდებოდეს ისე. _ ვთქვი მე. ლიას გაეცინა. ქართული პურის თორნესთან რომ ჩავიარეთ,
ისეთი სურნელება მეცა, თავბრუ დამეხვა. _ აუჰ, რა სუნია! _ აღმოხდა ლიას. _ ერთი წუთით, ლია!
_ ვთხოვე და თონეს ეზოდან შემოვუარე, კარი გადარაზული იყო შიგნიდან, დავაკაკუნე. ხმა არავინ გამცა,
ხელმეორედ დავაკაკუნე, კარი ოდნავ გაიღო და ვიღაცამ ოფლიანი თავი გამოყო. _ პური მინდა, ძია!
_ ვუთხარი მე. _ არ არის პური! _ თქვა მან და კარი ცხვირწინ მომიხურა. ისევ დავაკაკუნე. ისევ გაიღო კარი.
_ რა გითხარი, შე კაცო, არ არი პური და რა გიყო? _ ერთი პური, ძია, ქუჩაში მშიერი კაცი მელოდება.
_ ვთხოვე მე. _ ცა და ქვეყანა მშიერია, შე კაცო, და ასე რომ ვარიგო პური, შენ არჩენ მერე ჩემ ცოლ-შვილს?
_ მკითხა მან. _ ნუ მეტყვი უარს, შენი ჭირიმე, მომეცი ერთი პური. _ ხუთი მანეთი გაქვს? _ მკითხა მან.
_ სამი მანეთი მაქვს! _ სამმანეთიან პურს არ ვაცხობთ ჩვენ! _ პატარა პური იქნება და ამოარჩიე.
_ შენ ვინ ყოფილხარ, კაცო! _ გაუკვირდა მეპურეს. მერე კარი გაიხურა. ერთ წუთში ისევ გაიღო კარი და მრგვალი,
ლოყებდაბრაწული ცხელი პური მომაჩეჩა. _ ა, და წადი ახლა! _ მე სამი მანეთი მივეცი და პური ჩამოვართვი.
_ გმადლობთ, ბიძაჩემო! _ ვთქვი მე. _ არაფრის, შე კაცო! _ მითხრა მეპურემ. მე გამოვბრუნდი.
ქუჩაში გამოვედი, აკაციის ძირას, სადაც ლია დავტოვე, არავინ იდგა. გავიხედ-გამოვიხედე, ქუჩა ცარიელი იყო.
_ ლია! _ დავიძახე მე. ხმა არავინ გამცა, ზევით, ბელინსკის თითქმის ბოლოში, ვიღაც მიდიოდა.
გამოვეკიდე, გულამოვარდნილი დავეწიე. _ ლია! _ დავუძახე. მოიხედა. ლია არ იყო.
არ იყო და მკერდში რაღაც ჩამწყდა, გული დამეწურა და ისე დამეწვა, თითქოს მდუღარე ჩამასხეს...
გამეპარა, რაღა იპოვის ახლა მაგას. ნეტავ, რატომ გამეპარა... ალბათ, არ ესიამოვნა ჩემთან შეხვედრა.
ცუდი ხომ არაფერი მითქვამს... ალბათ, არ უნდოდა ვინმეს მასთან ერთად დავენახე. არ უნდოდა, ალბათ...
და ისევ ამეწვა გული. ფილაქანზე ჩამოვჯექი და ცხელი თორნის პური გულზე მივიკარი...
_ ღმერთო,  ძლივს ვიპოვე და რა სულელურად დავკარგე... _ რა დაკარგე, როდის ეძებდი, რომ დაკარგე.
_ როგორ არ ვეძებდი, სულ ყოველთვის ვეძებდი, ორი წელია ვეძებდი... _ არც ერთი დღე არ გიძებნია.
_ მაშ, რატომ გამიხარდა ასე მისი დანახვა? _ რა ვიცი, რატომ გაგიხარდა, მაგის დანახვა ვის არ გაუხარდება.
_ ალბათ, ჩემსავით არავის, რა სულელურად დავკარგე?! _ კიდევ იპოვი, თუ მოინდომე. _ სად ვიპოვი, სად?
_ პურმა მკერდი გამითბო და რაღაც გალღვა, გალღვა და ძარღვებში საამოდ ჩამეღვარა.
პურს დამწვარი ყუა მოვტეხე და ღეჭვა დავუწყე. _ რა სულელურად დავკარგე მე იდიოტმა!
სადღა ვიპოვნი ან როდის? ავდექი და ლენინის ქუჩისკენ დავეშვი. რა ჯანდაბად მინდოდა ეს დასაწვავი პური,
ნეტავი რა ოხრად მინდოდა. ვერის ბაზართან ჩავედი,
მელიქიშვილისა და ლენინის ქუჩის კუთხეში რამდენიმე მოქალაქე ტრამვაის ელოდა.
ფეხით წასვლა დამეზარა და მეც დაველოდე ტრამვაის. გაჩერებაზე ორი მამაკაცი და ერთი,
ასე ოცდაათი წლის ლამაზი, ჩასუქებული ქერა ქალი იდგა. ხელში მძიმე ჩანთა ეკავა.
სახელოებგაცრეცილი კოსტუმი ეცვა, წარბები წვრილად ჰქონდა ამოქნილი და წამწამები აპრეხილი, სახეზე უმარული ეცხო.
ოდნავ ვულგარული იერი ჰქონდა, ისე, ლამაზი იყო.
გვერდით რომ მოვუდექი, ისე შემომხედა, როგორც ჯიბგირებს უყურებენ ფრთხილი მგზავრები.
თავი უხერხულად ვიგრძენი და გვერდზე გავიხედე. მხოლოდ ახლა შევამჩნიე,
რომ პური მკერდზე მქონდა მიკრული და უშნოდ ვიცოხნებოდი, ლუკმა სასწრაფოდ გადავყლაპე,
პური იღლიაში ამოვიჩარე და ქალს გავხედე. ქალმა სიცილი ვერ შეიკავა და მიბრუნდა.
მეც გამეცინა. _ გემრიელია? _ მკითხა ქალმა. _ გადასარევია, ხომ არ მიირთმევთ?
_ ვკითხე ახლა მე და პურს ყუა მოვაგლიჯე. _ არა, გმადლობთ. _ შორს ცხოვრობთ?
_ ვკითხე ისევ. _ არც ისე. _ მეც ახლოს ვცხოვრობ. _ ერთი საათია ველოდები ტრამვაის და არ ჩანს,
ამდენ ხანს ასჯერ მივიდოდი! _ თქვა ქალმა. _ ფეხით ხომ არ წავსულიყავით? _ გავთავხედდი მე.
_ ეს ჩანთა რომ არა... _ ტრაგიკული სახე მიიღო ქალმა და წარბები შეიჭმუხნა. _ მე წამოგიღებთ!
_ როგორ შეგაწუხოთ! _ რას ბრძანებთ! _ მომეცით! _ არა, რას ბრძანებთ!
_ დაიწყო ჩანთის ქაჩვა აქეთ- იქით. ბოლოს, როგორც იქნა, გამოვართვი, ჩანთა არც ისე მძიმე აღმოჩნდა.
კავშირის ქუჩის ბოლოში რკინის ჭიშკარში შევედით და ხელისგულისოდენა ეზოში აღმოვჩნდით.
შუაგულ ეზოში მავთულით ყბაახვეული ონკანი თუხთუხებდა და კავებშეყენებული,
გარდიგარდმო გაბმული სარეცხის თოკები ქათქათა საცვლებითა და ზეწრებით იყო დახუნძლული.
ქალმა გასაღები ამოიღო და პირდაპირ ეზოში გამომავალ თეთრფარდებიან და რკინებაკრულ კარს მიადგა.
კარი გაიღო, ქალი ოთახში შევიდა, სინათლე აანთო. _ შემოდი! _ მითხრა მან.
შევედი და ჩანთა პატარა შუშაბანდში ნავთქურის გვერდით დავდე. _ დაჯექი!
_ მითხრა მან და ტახტზე ვარდისფერი ბალიში გაასწორა. დავჯექი.
ოთახი იყო პატარა, დაახლოებით თხუთმეტ-თექვსმეტი მეტრი.
შიგ იდგა ნოხგადაფარებული ტახტი, რომელზეც მე ვიჯექი,
ერთი საწოლი მწვანე საბნით დახურული, მრგვალი მაგიდა, ოთხი სკამი,
ერთი წიგნების კარადა და ერთიც ტანსაცმლის სარკისკარიანი კარადა.
ეს იყო და ეს. ქალმა კარადის კარი გააღო, ვარდისფერფოთლებიანი ხალათი გამოიღო,
სარკესთან დადგა და მოურიდებლად დაიწყო კოსტუმისა და ქვედატანის გახდა. იგი იყო მკვრივი,
ძლიერი, მარმარილოსავით თეთრი სხეული, მრგვალი მხრები და მაღალი მკერდი ჰქონდა.
სუნთქვა შემეკრა. სახე ავარიდე. ხალათი გადაიცვა და მაგიდას მიუჯდა. _ ვჭამოთ რამე? _ მკითხა მან.
პური, რომელიც ამ დრომდე ხელში მეკავა, მაგიდაზე დავდე. ქალი ადგა და შუშაბანდში გავიდა.
იქიდან ცოტა ყველი, თევზის კონსერვი და ნახევარი ბოთლი არაყი გამოიტანა. _ მოდი! _ თქვა მან.
მე ავდექი და მაგიდას მივუჯექი. ქალმა არაყი დაასხა. _ კარგად ვიყოთ, მადლობელი ვარ, რომ მომაცილე.
მე ლიდა მქვია. შენ? _ მკითხა და ჭიქა ჭიქაზე მომიჯახუნა. _ მე თემური მქვია.
კარგად იყავი, ჩვენს გაცნობას გაუმარჯოს! _ გაგვიმარჯოს! _ დავლიეთ. _ ეს ჩემი ქმარია, ომში დაიღუპა.
_ თქვა მან და კედელზე დაკიდებულ კაცის სურათისკენ გაიხედა.
კედლიდან ახალგაზრდა უწვერულვაშო ბიჭი იღიმებოდა. _ მე შვილი მეგონა! _ ვთქვი და ჭიქა დავდგი. _ ქმარია.
შენ რამდენი წლისა ხარ? _ ოცდაორის! _ ის ოცდასამის იყო! _ თქვა ლიდამ და ისევ დაასხა, მეც დამისხა.
_ მე წავალ! _ ვთქვი და ავდექი. _ მოიცა, ეს ერთი ბოთლი დავლიოთ! _ მითხრა მან. მე დავჯექი.
_ ისევ ჩვენ გაგვიმარჯოს! _ გაგვიმარჯოს! მესამეც დავასხით. _ გაგვიმარჯოს.
_ შეიძლება, ლიდა, შენს გვერდით დავჯდე? _ ვკითხე მე და შევატყვე, როგორ დაირწა ოთახი და ამეწვა საფეთქლები.
_ შეიძლება! _ თქვა ლიდამ, გაიღიმა და თვალები დახუჭა. მე გვერდით მივუჯექი და ხელი კალთაზე დავადე.
ლიდამ არაფერი თქვა. არც თვალები გაუღია, არც ღიმილი შეუწყვეტია, მხოლოდ ორივე ხელით საფეთქლები დაისრისა და ასე დარჩა.
მაშინ ხელი მხარზე გადავხვიე და ჩემკენ მოვიზიდე. ჯერ ყურის ძირში, მერე ყელთან ვაკოცე და ასე დავრჩი.
მას რაღაც, დღემდე ჩემთვის უცნობი, აუხსნელი, გაუგონარი და საოცარი სუნი ჰქონდა მიწის, მზის, სისხლის,
ოფლის, ზღვის, პურის, ყველაფრის, ყველაფრის, ყველაფრის,
რასაც ქვეყანაზე ბედნიერება და სიცოცხლე ჰქვია, ყველაფრის ერთად.
_ ლიდა, გენაცვალე, დავრჩები შენთან, თუ შეიძლება, ლიდა...
_ ვჩურჩულებდი და ვეკვროდი. ლიდა ხმას არ იღებდა. _ ლიდა, დავრჩები, ჩემო საყვარელო ლიდა, ძვირფასო ლიდა.
_ ლიდა ჩემკენ მოტრიალდა, დიდხანს მიცქირა დიდრონი თვალებით, მერე უცებ ადგა, მეც ავდექი.
_ დარჩი! _ თქვა მან, ოთახი ისევ დაირწა, მერე დატრიალდა, დატრიალდა და ყველაფერი უკუღმა დაბრუნდა, ცოტა გონს რომ მოვედი,
ოთახში ბნელოდა, ლიდა ლოგინში იწვა და ჩემკენ იცქირებოდა.
_ მოდი! _ თქვა მან. მე ადგილიდან არ ვიძროდი. _ მოდი ჩემთან!
_ გაიმეორა ლიდამ საიდანღაც, ზღაპრიდან, ექონარევი ხმით.
_ მოდი, მოდი, მოდი, _ გუგუნებდა ზღაპრიდან მოსული ხმა ჩემს საფეთქლებსა და ყურებში და მე შევედი ზღაპარში...
ეს იყო ფიჭვის, არყის, წიფლის, მუხის, ნაძვისა და ბზის უზარმაზარი, დაბურული ტყე, ცაში ასული, მზემდის აზიდული,
ზურმუხტში და ოქროში მოცურავე ტყე. მე ვიდექი შუა ტყეში ფეხშიშველი, ფეხისგულებს წიწვები მჩხვლეტდნენ,
ხელებაწვდილი შევყურებდი ფოთლებში ჩამომდნარ სხივებს და ველაპარაკებოდი ღმერთს.
_ ეჰეჰე, ჰე, მაღალო ღმერთო, მაღალო ღმერთო!
მე ვსუნთქავდი ცას, ვბანაობდი სხივებში, ფესვებით გადგმული მიწაში ვიყავი ტყესავით მაღალი, ძლიერი და ბედნიერი.
_ ეჰეჰე, ჰე, ღმერთო, მაღალო ღმერთო, გმადლობთ, ღმერთო, ძლიერო ღმერთო...
მერე უცებ სხივები იქცნენ ცეცხლად, ავარდა ალი და ცეცხლი მოეკიდა ცას, ცეცხლი მოეკიდა ტყეს.
მოეკიდა და გათავდა ჰაერი, ჰაერი გათავდა, ღმერთოოოო... მიშველე, ვიწვები...
მე ვიდექი და ვიწვოდი ისე, როგორც ჩემს წინ მდგარი ფიჭვი და წიწვი ჩემს ფეხებქვეშ. _ ღმერთო მაღალო, მიშველეეე...
მერე მე ვთხრიდი უზარმაზარ მუხებს, წიფლებს, არყის ხეებსა და ფიჭვებს, ვთხრიდი გარშემო ყველაფერს და ვამხობდი დედამიწაზე,
ვეძახდი ღმერთს, მაგრამ საშველი არ ჩანდა, და მე დავემხე მიწაზე ქვითინით. მაშინ ისმინა ღმერთმა ჩემი ვედრება...
მოვიდა წვიმა, საოცრად თბილი და ალერსიანი წვიმა, მერე იმატა, იმატა,
ჩაქრა ცეცხლი და დატრიალდა რძესავით სუფთა და ტკბილი ოხშივარი.
მე ვეკვროდი სველ მიწას, როგორც სიცოცხლეს, ისიც მეკვროდა მასზე მინდობილს, და ჩვენ ერთად ვტიროდით _ მე, ზეცა და მიწა...
და მიწა მეჩურჩულებოდა მე, როგორც ცოცხალი: _ თემური, ჩემო სიხარულო, თემური, ჩემო მზეო, სიცოცხლევ ჩემო...
მერე ყველაფერი გახდა იასამნისფერი.
მე ძუძუმწოვარა დამკარგა დედამ ტყეში და მიპოვა ძუ მგელმა, დიდმა, ნაცრისფერმა მგელმა.
იგი მოვიდა ჩემთან, დამყნოსა, თავი ასწია მაღლა და დაიყმუვლა. მოვიდნენ მგლის ლეკვები, იმათაც დამყნოსეს და დაიყმუვლეს.
მერე რუხი მგელი მოუწვა ლეკვებს და ძუძუ აჭამა. მე მშიოდა.
მივცოცდი დედა მგელთან, მივწი-მოვწიე ლეკვები და სველი ძუძუ ჩავიდე პირში.
მგელმა ხმა არ ამოიღო, თვალები მინაბა და გაიტრუნა.
მე ვღეჭავდი მგლის ძუძუს და მიკვირდა, რომ იგი არ იყო დედის რძესავით თბილი და გემრიელი.
მგლის რძე შაბიანი და მლაშე იყო. მერე მე შევეჩვიე მგლის რძეს და ძალიან გემრიელი მეჩვენებოდა.
როდესაც გავიზარდე, ძუ მგელს, ჩემს დედას, ჩემს და-ძმებთან ერთად, სანადიროდ დავყავდი.
მე არ ვიცოდი რამდენი და-ძმა მყავდა, რადგან თვლა არ ვიცოდი, ისე კი ბევრნი იყვნენ...
და როდესაც მე მათზე დიდი გავიზარდე და მათზე ძლიერი გავხდი, მგლებმა მაუგლი შემარქვეს.
მე არ ვიცოდი, რას ნიშნავდა მაუგლი, მაგრამ ვიცოდი, რომ მაუგლი ვიყავი მე და მეტი არავინ.
მერე ვისწავლე მგლებივით ყმუილი და მიყვარდა ძუ მგელი, როგორც ჩემი დედა.
როდესაც სულ დიდი გავხდი და ტყიდან გამოსულმა, სოფელში დავინახე ჩემსავით ორ ფეხზე მოსიარულე ხალხი,
მე მომინდა მათთან ყოფნა. მერე კიდევ ვნახე ადამიანები ტყეში.
ისინი ისხდნენ ცეცხლის პირას. მე სულ ახლოს მივედი და დიდხანს ვუცქერდი მათ და რაც უფრო დიდხანს ვუცქერდი,
მით უფრო მინდებოდა მათთან ყოფნა. მაგრამ მაშინ მისვლა ვერ გავბედე.
მერე მივედი დედასთან და მოვუყევი ყველაფერი. _ დედა, მე დღეს სულ ახლოს ვნახე ადამიანები.
_ მე ვიცოდი, მაუგლი, რომ დაგკარგავდი, ამას მაშინ მივხვდი პირველად, როდესაც შენ ცეცხლის არ შეგეშინდა.
ჩვენ, მგლებს, ძალიან გვეშინია ცეცხლის. _ მე უნდა წავიდე, დედა, მათთან, ისინი ჩემი ხროვისანი არიან.
_ ნუ წახვალ, შვილო, იყავი ჩვენთან... _ მე გული მათკენ უფრო მიმიწევს. უნდა წავიდე. _ და მე ავდექი.
_ ნუ წახვალ, ნუ, ნუ წახვალ, ნუ!.. _ ყმუილით მომდევდნენ დები და ძმები. _ ნუ წახვალ, ნუუუ!
_ ღმუილით მომდევდა დედა, მაგრამ მე მაინც წავედი.
_ თემო, თემური, ადექი ახლა და წადი. წადი, თემური, თენდება, მეზობლებმა არ დაგინახონ. _ მაღვიძებდა ლიდა.
მე სწრაფად წამოვდექი და ჩავიცვი. _ შენ არ ადგები? _ ვკითხე ლიდას. _ მე არა, დღეს ღამის ცვლაში ვარ.
_ თქვა ლიდამ. _ ღამის ცვლაში? სად მუშაობ? _ ვკითხე მე. _ აბრეშუმის საქსოვ ფაბრიკაში.
_ რას აკეთებ? _ კომბოსტოს ვამჟავებ, _ გაიცინა ლიდამ. _ ლიდა, შეიძლება, შენთან ვიარო ხოლმე?
_ ვკითხე მე და საწოლზე ჩამოვჯექი. _ თუ მოგენატრები... ისე არ გირჩევ, არ ღირს, ვითომ სიზმარი იყო.
_ თქვა ლიდამ. _ კი მომენატრები! _ გულწრფელად ვთქვი მე. ლიდას გაეცინა.
_ ვნახოთ, მაგრამ არ გირჩევ, ჭამე ის დარჩენილი პური და წადი. _ თქვა ლიდამ და მაგიდისკენ ხელი გაიშვირა.
_ მაგ პურმა გუშინ ორი წლის დაკარგული და ძლივს ნაპოვნი გოგონა დამაკარგვინა. _ ვთქვი მე და მაგიდას მივუჯექი.
ბოთლში კიდევ იყო ცოტა არაყი. _ ვინ გოგონა? _ დაინტერესდა ლიდა.
_ ლია, ბათუმში გავიცანი, მხოლოდ ერთი დღე ვიცნობდი...
მერე ორი წელი არ მენახა, კიროვის ბაღში ვნახე დღეს და...
რომ მივაცილებდი, ბელინსკზე თონე რომ არის, ამ პურის საყიდლად შევედი. გამოვედი და აღარ დამხვდა.
_ გაქრა? _ გაეცინა ლიდას. _ გაქრა, გამეპარა! _ ვთქვი მე. _ ამ პურმა დამღუპა...
_ აბა, მართალი ყოფილა `არა პურითა ხოლო~... _ რა თქვი?
_ `ხოლო იესო მიუგო და ჰრქუა: წერილ არს, რამეთუ არა პურითა ხოლო ცხონდების კაცი,
არამედ ყოვლითა სიტყვითა, რომელი გამოვალს პირისაგან ღმრთისა~. _ წაიმღერა ლიდამ.
_ ეგ სად წერია? _ ვკითხე მე. _ სახარებაში. _ კიდევ რა წერია? _ ვკითხე მე სხვათა შორის და არაყი დავისხი.
_ კიდევ, _ თქვა ლიდამ და თვალები დახუჭა. _ ახლავე გავიხსენებ.
კიდევ წერია: `ხოლო მე გეტყვით თქუენ, რამეთუ ყოველმან,
რომელმან განუტევოს ცოლი თვისი თვინიერ სიტყვისა სიძვისა, მან ამრუშა იგი; და რომელმან განტევებული შეირთოს,
მანცა იმრუშა~. მე გაკვირვებული ვუგდებდი ყურს ლიდას.
ლიდამ თვალები გაახილა და გაკვირვებული რომ დამინახა, გაეღიმა. _ არ წაგიკითხავს სახარება? _ მკითხა მან.
_ არა! _ ვუპასუხე მე. _ აი, მანდ დევს თაროზე, ქვევიდან მესამე წიგნი, ლურჯყდიანი. `ახალი აღთქუმაი~ აწერია.
წაიკითხე, გამოგადგება. _ მითხრა მან. მე ავდექი, წიგნი თაროდან ავიღე და გადავშალე.
_ სახლში წაიკითხე, ახლა კი წადი. _ გმადლობთ, ლიდა, რომ წავიკითხავ, მოგიტან. _ ვთქვი მე.
_ ნუ მომიტან, გქონდეს, მე ზეპირად ვიცი! _ ისევ მივედი საწოლთან, დავიხარე და ლიდას ლოყაზე ვაკოცე.
_ გმადლობთ, ლიდა! _ არაფრის! _ შენ კარგი ქალი ხარ, ლიდა, ძალიან კარგი ქალი!
_ არ ვიცი, თემო, _ აიჩეჩა მხრები ლიდამ. _ ნახვამდის! _ ნახვამდის!
ოთახიდან გამოვედი და კარი ფრთხილად გავიხურე. თბილისი რძისფერ ბურუსში ცურავდა.
შორიდან ისმოდა დილის ტრამვაის ბორბლების ჭრიალი და ქარხნის საყვირების ბოხი, ხრინწიანი გადაძახილები.
ქალაქი გაფერმკრთალებული ნათურებით ციმციმებდა, თვალებს იფშვნეტდა,
იზმორებოდა და მტკვრის პირას დაფენილ ღამენათევ, უზარმაზარ ცხვრის ფარასავით იშლებოდა.
რაისათვის დამიტევებ მე? დედამ კარი გამიღო. მას მხრებზე თეთრი შალი ჰქონდა მოხვეული და გაფითრებული იყო.
_ სად ხარ, შვილო, ამდენ ხანს, ჯავრით გავთავდი! _ მითხრა მან და ოთახში შემომყვა. _ გურამთან ვიყავი!
_ ვიცრუე მე. _ მერე, არ უნდა გამაფრთხილო, შვილო? მით უმეტეს, ასეთ დროს. _ რა დროს, დედა?
_ ვკითხე მე გაკვირვებულმა. _ შენ არაფერი გაგიგია? _ ჩემზე უფრო გაუკვირდა დედას. _ რა უნდა გამეგო?
_ დავიღუპეთ, შვილო, სტალინს დამბლა დაეცა! _ თქვა დედამ და ცოცხალ-მკვდარი მაგიდას მიუჯდა.
_ გაგიჟდი, ქალო? _ ვკითხე მე. ჟრუანტელმა დამიარა. _ გავგიჟდი, შვილო, გავგიჟდი.
რადიომ გადმოსცა, სტალინს სისხლი ჩაექცაო... _ მერე? _ მერე რა? ძალიან მძიმედ არისო, დავიღუპეთ, შვილო...
_ რას ამბობ, დედა! _ ვთქვი მე და საწვიმარი ჩავიცვი. _ ავად ვარ და ნუ დამტოვებ, არსად წახვიდე.
ძალიან ავად ვარ, შვილო, ძალიან ავად. _ დედას ადამიანის ფერი აღარ ედო და თვალებზე ორი დიდი ცრემლი ეკიდა.
მე მინდოდა, მივმხვდარიყავი, რას განიცდიდა, რა აწუხებდა, რა სტკიოდა, რისი ეშინოდა, ან რას ტიროდა დედაჩემი,
მაგრამ ვერ მივხვდი და, ალბათ, ჩემს სიცოცხლში ვერასოდეს ვერ მივხვდები და ვერ ავხსნი ამ სათნოებით სავსე პატარა,
შეშინებული, შეძრწუნებული, ჭაღარა ქალის ცრემლების მიზეზს იმ მისთვის საშინელ დღეს.
_ ნუ წახვალ ნურსად, შვილო, სახლში იყავი, ცუდად ვარ, შენს თავს გეფიცები.
_ ისევ მთხოვა დედამ და ძალით დამსვა სკამზე.
_ რა მოგივიდა, დედა, წავალ, გურამს ვნახავ, უნივერსიტეტში შევივლი, ამბავს გავიგებ, მერე ისევ მოვალ,
შენ დაწყნარდი, დაწექი, დედა. მე წავალ და სულ მალე მოვალ.
_ მხრებზე ხელი მოვხვიე, ვაკოცე, მოვეფერე, _ დედა თითქოს დაწყნარდა ცოტათი.
_ წადი, ოღონდ მალე დაბრუნდი. _ როგორც იქნა, დამრთო ნება. მე გარეთ გამოვედი, კარში დამეწია.
_ შვილო! _ რა იყო, დედა? _ შენ ნუ იტყვი, შვილო! _ რას, დედა?
_ ნუ იტყვი, შვილო, რომ სტალინს დამბლა დაეცა.
_ რატომ, დედა, რადიომ თუ თქვა, ალბათ, მთელმა მსოფლიომ იცის.
_ შენ ნუ იტყვი, შვილო, რადიომ თქვას, შენ მაინც ნუ იტყვი, თუ დედა გიყვარს.
_ მითხრა მან და ჩემი ხელი გულზე მიიკრა. _ კარგი, დედა! _ ვუთხარი მე და კიბეზე კისრისტეხით დავეშვი.
სტუდენტები, ასპირანტები, ლექტორები, პროფესორები, დარაჯები, დამლაგებლები, პარტიულები,
უპარტიოები, კომკავშირელები იდგნენ ქუდმოხდილი და მკლავებმოწყვეტილი.
დაცარიელებული აუდიტორიები, კათედრები, ლაბორატორიები, დეკანატები,
კაბინეტები, ბიბლიოთეკები და სამკითხველოები შავი ჭირით დამფრთხალი ხალხისგან მიტოვებულ ნასოფლარებსა და ნაქალაქარებს ჰგავდნენ.
იმ დღეს და იმ ღამეს, მერე კიდევ მთელ დღესა და მთელ ღამეს უნივერსიტეტი უზარმაზარ,
თავმაღალ, დამწუხრებულ და ზარჩამდგარ ტაძარს ჰგავდა,
სადაც თავი მოეყარა უამრავ მუხლმოყრილ მლოცველს და კლუბის სცენაზე დასვენებულ რეპროდუქტორს თვალცრემლიანი,
მუდარითა და ვედრებით შესცქეროდა, რომელიც ყოველ ორ საათში, მზის დაბნელების შემზარავ პროცესს გადმოსცემდა.
შუაღამისას უცნაური ხმაური შემომესმა. თავი წამოვწიე.
დედა საწოლზე ტრიალებდა, კვნესოდა და რაღაცას გაურკვეველს ამბობდა, წამოვვარდი და მის საწოლთან მივირბინე.
_ დედა, რა მოხდა, დედა! _ სიზმარში მეგონა. _ პერანგი, პერანგი! _ თქვა მან და თვალები მომაშტერა.
_ რა პერანგი, დედა! _ პერანგი, თეთრი პერანგი... _ რა გინდა, დედა! _ მოიტანე თეთრი პერანგი, ვკვდები...
_ დედა! _ ვიყვირე და შევანჯღრიე. _ თავი, თავი მისკდება, შვილო, პერანგი მომიტანე, თეთრი, თეთრი პერანგი!
_ მე კარადას მივვარდი და თეთრი პერანგი მივუტანე. _ გადი! _ თქვა დედამ.
მე მივხვდი, პერანგის გამოცვლა უნდოდა და ოთახიდან გავედი. მეზობლის კარს მივვარდი. _ ელიკო! ელიკო!
_ ხმა არავინ გამცა. _ ელიკოოო! _ ვიყვირე მე და კარზე ბრახუნი დავიწყე. ისევ არავინ გამცა ხმა.
ყველანი წასულები იყვნენ. ისევ შევვარდი ოთახში.
დედა გულაღმა იწვა, ფართოდ გახელილი თვალებით ჭერს შესცქეროდა,
მძიმედ სუნთქავდა და საფეთქლებზე ცრემლი ღვარად ჩამოსდიოდა. _ დედა! _ ამას... აღარაფერი... ეშველება...
პერანგი... ჩამაცვი... თავს ვერ ვწევ! _ თქვა მან ნაწყვეტ-ნაწყვეტად. მე მივეხმარე და პერანგი გადავაცვი.
_ ასე ჯობია, თეთრი პერანგი, გაზაფხულივით თეთრი პერანგი... _ რას ამბობ, დედა! _ დედამ გაიღიმა.
_ ერთი წუთი... წამი და გათავდება ყველაფერი... ნუ გეშინია, შვილო!..
_ დედა, დედიკო, არ დამღუპო, ახლავე გავიქცევი და ექიმს მოვიყვან! _ ავტირდი მე. _ არ დამტოვო!
_ გაიქნია თავი დედამ. _ რა გტკივა, დედა, რა გინდა, მითხარი, დედიკო!..
_ ჩემო დიდო ბიჭო, ჩემო ჭკვიანო ბიჭო, არაფერი არ უნდა დედაშენს, დედაშენს სიკვდილი უნდა შენს მკლავზე...
_ ნუ ამბობ მაგას, დედა, არ დამღუპო, დედა, გესმის, არ დამღუპო, თორემ თავს მოვიკლავ! _ ვკვდები, დედა!
_ ახლა კვდები?.. ახლა, ძლივს რომ შეგეჩვიე, ძლივს რომ დაგიძახე დედა, ძლივს რომ გიპოვე, გაგიჟდი, დე- და?!!
_ ავბღავლდი მე და მის მკერდზე დავემხე. _ სინათლე აანთე, შვილო... _ მთხოვა დედამ და თავზე ხელი გადამისვა.
მე ავდექი და სინათლე ავანთე. _ იდექი მანდ. _ მითხრა დედამ. მე კართან გავჩერდი.
დედამ დიდხანს, ძალიან დიდხანს მიყურა. მერე თვალები დახუჭა. როდესაც გაახილა, მე ისევ კართან ვიდექი.
დედამ თვალებით მანიშნა _ მოდი ჩემთანო. მე ნელი ნაბიჯით წავედი. დაჟინებით მიყურებდა, თვალს ახამხამებდა.
მივუახლოვდი, მის წინ მუხლებზე დავეშვი და ორთავე ხელი ლოყებზე მოვკიდე, სახეზე ცეცხლი ეკიდებოდა.
_ დედიკო, რა მოგდის, დედიკო! _ ისევ ავტირდი მე. დედამ ისევ დახუჭა თვალები.
_ გხედავ, როგორც ცხადში, ისე გხედავ, ასეთი წამყვები, ასეთი დამამახსოვრდები...
მადლობელი ვარ შენი, ღმერთო, მადლობელი ვარ შენი, ღმერთო, მადლობელი... _ უცებ ისევ აბორგდა.
_ პერანგი, თეთრი პერანგი... _ აკი გაცვია, დედა... _ თემური, ჩემი თემური, პატარა ბიჭი...
_ დედა, შენი ჭირიმე, დედა, არ დამღუპო, დედა, რა ვქნა მე მარტო, მითხარი... _ ვტიროდი მე.
_ რამხელა გაზრდილა, აუ, რამხელა ბიჭია, კაცია, ნამდვილი კაცი...
_ დედა, არ გამაგიჟო, არ მოკვდე, არ გრცხვენია, დედა?!
_ კარგად იყავი, შვილო, მზეც შენია, ზღვაც შენია, მთელი ქვეყანა შენია...
_ დედა! _ ვინ ატირებს ჩემს პატარა თემურის, ვინ ატირებს...
_ დედამ ორთავე ხელი მომხვია ყელზე და კოცნა დამიწყო ძლიერად, ძლიერად, ძალიან ძლიერად,
მერე სუსტად, უფრო სუსტად, სულ სუსტად, ბოლოს უბრალოდ შემახო ცხელი, თაკარა ტუჩები ლოყაზე და ასე დარჩა,
ახლა ყურში მეჩურჩულებოდა... _ ერთი წუთიც... ერთი წამიც... ღმერთო... სად ხარ, ღმერთო...
ოფლი გაქვს, დედა შემოგევლოს, ბევრი ირბინე, შვილო!.. არ გაიხადო, არა... აღარ ჩახვიდე ეზოში... მე წავალ...
აი, მივდივარ, ჩემს მოსვლამდე ბებიას დაუჯერე...
_ დედა, არ წახვიდე, დედა, შენი ჭირიმე, დედა, გააღე თვალები, დედა, თვალები გააღე, გააღე, გააღე...
დედამ უარყოფის ნიშნად თავი გადააქნია,
მერე ორთავე მკლავი დაუცურდა ჩემი ყელიდან და მოწყვეტით დაუცვივდა საწოლზე. _ დეეედააა! _ გმადლობთ, ღმერთო, გათავდა...
_ თქვა დედამ და ნიკაპი აუკანკალდა, მერე ორი დიდი კურცხალი გადმოუგორდა თვალებიდან და სუნთქვა შეწყვიტა.
შუშაბანდში გავედი და ყველა ფანჯარა გავაღე. სუსხიანი ჰაერი შემოვარდა, ცრემლი შემაშრო და ლოყები შაბივით დამწვა.
ვარაზის ხევში ნისლი იწვა, თბილისს ეძინა ალიონის ღრმა ძილით.
აკაციის შიშველი ხეები ოდნავ ირხეოდნენ, მთაწმინდის მხარეს არც ერთ სახლში შუქი არ ენთო,
ენთო მხოლოდ ერთ ადგილას, შორს, შორს, სემიონოვის დასახლებაში.
ცა მოჭედილი იყო ვარსკვლავებით და ის პატარა ნათურა ამ ვეებერთელა ციდან ჩამოსულ ვიღაცის ბედის ვარსკვლავს ჰგავდა.
მე ვიდექი ძალიან დიდხანს და ვუცქერდი ამ სინათლეს.
ვინ იცის, რატომ ანთია ამ უდროო დროს ეს სინათლე, იქნებ, იქაც დახუჭა თვალი ვინმემ სამუდამოდ ან პირიქით, ახლა გაახილა...
ან ქორწილია, დიდი და გადაბმული ქორწილი.
და მე ისე მომინდა აქედან მეკივდა იმ სინათლისათვის, გამეგო რა მოხდა, რისთვის ანთია იგი ამ უდროო დროს, რისთვის ან ვისთვის,
იქნებ სულაც არ არის სინათლე და ეს დედაჩემის ბედის ვარსკვლავია ციდან ფეხად ჩამოსული და დაეძებს მას.
უცებ შემეშინდა მარტოობის, სიცოცხლესავით მომინდა გათენება, მომინდა კივილი, რომ შემეძრა ცა და ქვეყანა,
მეკივლა, რათა გაეგო იმ ვარსკვლავს, რომ მე და დედა აქა ვართ, აქ. მაგრამ ის ბედის ვარსკვლავიც ჩაქრა.
თბილისში თენდებოდა. მე ოთახში დავბრუნდი, დედას ზეწარი გადავაფარე და მაგიდას მივუჯექი.
მაგიდაზე გუშინ მოტანილი სახარება იდო, სხვათა შორის გადავშალე და კითხვა დავიწყე:
`და მეცხრესა ოდენ ჟამსა ხმა-ყო იესო ხმითა დიდითა და თქუა: ელი, ელი! ლამა საბაქთანი?
ესე არს: ღმერთო ჩემო, ღმერთო ჩემო, რაისათვის დამიტევებ მე?~...
... და შემდეგ გავიდა ძალიან ბევრი, ძალიან ბევრი დრო.
ვიღაცამ კარზე დააკაკუნა, მერე ფრთხილად შემოვიდა, მოვიხედე, ოთახში გურამი იდგა. _ სტალინი გარდაიცვალა.
_ თქვა მან ჩურჩულით. _ რა თქვი? _ ვკითხე მე. _ სტალინი გარდაიცვალა.
ლია. _ გამარჯობა, ლია! _ საიდან მომაგენი? _ გეძებდი და მოგაგენი. _ შემოდი ოთახში.
მე შევედი და ოთახის კუთხეში დავჯექი. ლიამ ხალათის ზედა ღილი შეიკრა და ოთახის მეორე კუთხეში დაჯდა.
_ როგორა ხარ, ლია? _ ვკითხე მე. _ გმადლობთ, არა მიშავს. _ თქვა ლიამ. _ სად გამეპარე, ლია, იმ ღამით?
_ არსად არ გავპარულვარ, გელოდე, გელოდე და წავედი... _ ლიამ გაიღიმა. _ მერე? _ მერე რა? წავედი.
_ მერე აღარ მელოდი? _ დღეს არა. _ აბა, როდის? _ არ ვიცი... _ საერთოდ კი მელოდი? _ კი!
_ ლიამ თავი დაღუნა. მე ტირილი მომინდა, რატომღაც.
_ ლია, მე ძალიან ბევრს გეძებდი, ძალიან ბევრს, დღე და ღამე გეძებდი.
ლიამ მაგიდაზე დადგმულ ვაზას ნაქარგი ახადა, ვაზა სავსე იყო ატმითა და ლეღვით.
_ მიირთვით, _ თქვა მან და ისევ კუთხეში დაჯდა. ოთახში დუმილი ჩამოვარდა. _ არც კი ვიცი, როგორ მოვიქცე!
_ თქვა ლიამ ცოტა ხნის შემდეგ. _ არც მე! _ ვთქვი და უხერხულობა რომ დამეფარა, პაპიროსი ამოვიღე.
_ ლია, მე დედა მომიკვდა. _ ვიცი! _ თქვა ლიამ და სულაც არ გამკვირვებია. _ არაყი არ გაქვს, ლია? _ ვკითხე უცებ.
ლია უხმოდ ადგა, კარადიდან ვარდისფრად შეფერადებული არაყი გამოიტანა ბროლის სურით და წინ დამიდგა.
მე ჭიქა გავავსე, რაღაცის თქმა მინდოდა, მაგრამ ვერ მოვახერხე. და ისე, უხმოდ დავლიე. ლია თვალს არ მაცილებდა.
მეორე ჭიქაც ასე დავლიე. მხოლოდ მესამე ჭიქის შემდეგ ამოვიღე ხმა. _ ლია, შენ მე არ მიცნობ.
ალბათ, არც კი იცი, ვინ ვარ... არაყს რომ ვსვამ, ლოთი ხომ არ გგონივარ? პირველად ვსვამ ჩემს სიცოცხლეში არაყს მარტო.
შენც ხომ არ დალევ? _ ლიამ არაყი დაისხა და დალია. _ რა კარგი გოგო ხარ, ლია.
_ ვთქვი მე და ისევ დავისხი _ შენ მე არ მიცნობ, ლია. მე კი გიცნობ, ხუთი თითივით გიცნობ.
_ გავშალე ხელი და შევატყვე, როგორ მიკანკალებდა.
_ არ დაიჯერებ და ნუ დაიჯერებ. შენ გგონია, არ შეგხვედრივარ ორი წელია?
ყოველდღე გხვდებოდი, გელაპარაკებოდი, გისმენდი, სად არ ვყოფილვარ შენთან ერთად...
ათასჯერ მითქვამს შენთვის ის, რასაც ახლა გეუბნები... შენ კი სულ არ მიცნობ... _ ვთქვი მე და დავლიე.
_ გიცნობ, თემო. _ თქვა ლიამ. _ რომ მიყვარხარ, ის თუ იცი? _ ვკითხე მე და წამოვდექი.
_ მაგის გარდა, ყველაფერი ვიცი. _ თქვა ლიამ და ისიც წამოდგა.
მე მივედი სულ ახლოს ლიასთან, უზარმაზარ ჭკვიან თვალებში ჩავხედე და ათრთოლებული ხელი ლოყაზე ჩამოვუსვი.
_ ნუ, ნუ მოხვალ ჩემთან, თემურ, ძალიან გთხოვ... _ თქვა ლიამ და უკან დაიხია.
_ ლია, ჩემო ლია, ხომ იცი, როგორ მიყვარხარ... _ ვიცი, თემურ, ოღონდ ახლა ნუ, ახლა ნუ მოხვალ...
_ მეუბნებოდა ლია და კედელს ეკვროდა. სულ ახლოს მივედი. მისი გულისცემა, მძიმე და ცხელი სუნთქვა მესმოდა.
_ ლია, ჩემო კარგო ლია!.. _ ვჩურჩულებდი მე.
_ თემო, ოღონდ ახლა წადი, მარტო დამტოვე, თემურ, გემუდარები, ოღონდ ახლა წადი...
_ ლიას თვალები ცრემლით ჰქონდა სავსე. _ ლია, ოღონდ ახლა ნუ გამაგდებ და მომკალი... _ შევევედრე მე.
_ კარგი, არ გაგაგდებ, ოღონდ ნუ მომეკარები, თემურ, ჩემო თემური, გემუდარები, თუ გიყვარვარ, ნუ მომეკარები...
იგი იდგა ჩემს წინ როგორც სიყვარულის ქალღმერთი, როგორც უკვდავება და მთხოვდა მე, თემურ ბარამიძეს,
სიყვარულისგან ჭკუაზე გადასულ კაცს, არ მივკარებოდი. და მე ვერ გავბედე მისი მიკარება.
უკან გამოვბრუნდი და ისევ ჩემს ადგილზე დავჯექი. დიდხანს ვიჯექი თავჩაღუნული.
მერე ლია მოვიდა ჩემთან და თავზე ხელი გადამისვა. მე მისი ცხელი ხელი ლოყაზე მივიხუტე და თვალები დავხუჭე.
ლიამ ფრთხილად გამომართვა ხელი და ისევ თავზე გადამისვა.
_ წადი ახლა, თემურ, ხვალ მოდი, ზეგ, როდესაც გინდა, მოდი...
_ წყნარად თქვა მან. _ ლია, წამოდი ჩემთან! _ ვთხოვე მე. _ სად, თემურ?
_ წამოდი, ჩაიცვი და წამოდი, ქალაქში ვიაროთ. _ გვიანაა ახლა, თემურ, სხვა დროს.
_ არა, ახლა, ახლა, თუ გიყვარვარ, ახლა ჩაიცვი და წამოდი, წამოდი, ლია, რომ არ წამოხვიდე, თავს მოვიკლავ...
წამოდი, რა! _ ლია ცოტა ხანს ყოყმანობდა. შემდეგ ჩაიცვა და წამოვიდა.
ნატვრისთვალს გავდა, გაჩახჩახებულ ნატვრისთვალს თბილისი იმ ღამით, მე კი მის გლახაკ პატრონს და რასაც ვნატრობდი,
სულ ყველაფერს მისრულებდა დალოცვილი.
_ ძია ართავაზას გაუმარჯოს! _ გაგიმარჯოს, ვინა ხარ? _ თემური! _ აბა, თემური?
_ აღარ გახსოვარ, კაცო, ამ სამი წლის წინ ღამით რომ მოვედი შენთან? _ ვა, არ მახსოვს, აი!..
_ დედა რომ დამიბრუნდა გადასახლებიდან, არ გახსოვს? _ მერე და, შე ბემურაზო, ეგრე უნდა დავიწყება?
_ როგორ ხარ, ძია ართავაზ! _ რაღა როგორა ვარ, ვაგდივარ ძველი ჯიგარივით, თვალში სინათლეს ვკარგავ,
ყურში სმენას, მუხლში ძალას... _ ნუ გეშინია, ძია ართავაზ, კარგად იქნები.
_ შენ როგორ ხარ თავად, ეგ ჯანმრთელი ქალი ვინ არი? _ აი, მოგიყვანე სანახავად, ჩემი საცოლეა, ლია!
_ დღისით ვერ მომიყვანე, დალოცვილო? ამ ღამით რა შევატყო, ისე კარგი ქალი ჩანს...
_ შეხედე, ძია ართავაზ, რა ლამაზია... _ კაცო, შენ საქმე მითხარი, ლამაზი ჩემი გასტრონომიც არის, შიგ რა ყრია რო?!
_ არა, ძია ართავაზ, კარგი ქალია! _ ღმერთმა აგაშენოთ!
_ გმადლობთ, ძია ართავაზ. _ დედა როგორა გყავს? _ დედა აღარა მყავს, ძია ართავაზ! _ ეგ რა თქვი, კაცო?!
_ აღარა მყავს! _ ღმერთმა განუგეშოს! _ გმადლობთ! _ ძნელია უდედობა... _ ძალიან ძნელია, ძია ართავაზ.
_ ეგ რა მითხარი, კაცო... _ ეგრეა, ძია ართავაზ. ნახვამდის! _ ნუ დამივიწყებ, ბიჭო, ნამუსი არა გაქვს?
ერთხელაც მოდი და კარგი ამბავი მითხარი. _ მოვალ, ძია ართავაზ, და გეტყვი. _ პაპიროსი არ გაქვს?
_ როგორ არ მაქვს, აჰა, პაპიროსი, ესეც ასანთი, გქონდეს, მე არ მინდა. _ გმადლობთ. _ კარგად იყავი. _ გაიხარეთ!
_ გურამ! გურამ! გურამიიი!!! _ რამ გაგაგიჟა, ამ შუაღამისას რა გაბღავლებს! _ ჩამოდი, რა გაჩვენო!
_ ხვალ, ხვალ, მეძინება. _ ჩამოდი, სულერთია არ დაგაძინებ. _ უხ, შენი!.. _ ჩამოდი!..
_ გაიცანი, ეს ლიაა. _ ვააა!! _ გამარჯობათ, გურამ! _ გამარჯობათ, ლია... როგორ ბრძანდებით?
_ გმადლობთ, არა მიშავს. თქვენ? _ მე, ალბათ, გავგიჟდები, საიდან? _ სახლიდან!
_ ვაა! _ ახლა საით? _ სახლში! _ დედას გეფიცებით, გავგიჟდები... _ ახლა წადი და დაიძინე.
_ ახლა რა დამაძინებს, ბიჭო?! _ მაშ, იდექი და გვიყურე, ნახვამდის. _ მოიცათ, მოიცათ. ესე იგი...
_ ჰო, მე და ლიას ერთმანეთი გვიყვარს! _ მართლა, ლია? _ ... _ ვააა!!! _ ნახვამდის!
_ ხვალ გნახავთ? _ კი! _ ერთად? _ დღეიდან სულ ერთად. _ დედას გეფიცებით, გავგიჟდები. _ წავედით...
* * _ მოვედი, ეს მე ვდგავარ შენი საფლავის ქვაზე, შენი სისხლი და ხორცი,
ვდგავარ შენი საფლავის ქვაზე და არ მერიდება, რადგანაც მინდა მიგრძნო,
მე ვტირი შენს საფლავზე და არ მრცხვენია, არც ლიასი და არც შენი, რადგანაც მინდა,
რომ მიხვდეს ლია, რა იყავი შენ ჩემთვის და გახდეს იგი ამ საფლავის პატრონი და ჭირისუფალი,
როგორც მე, რადგან იგი მე ვარ დღეიდან... ეს მე ვარ, შენი შვილი, რომელმაც იმ დიდი სიყვარულის საფასურად,
ჩემი ხელით გაგითხარე სამარე, ჩემი ხელით ჩაგასვენე შიგ და ჩემი ხელით დაგადე ეს დიდი ლოდი გულზე.
ეს მე ვარ, შენი შვილი, რომელმაც ძლივს გიპოვე და ისე გიპოვე, რომ აღარასოდეს დაგკარგავ, რადგან ეს სასაფლაო არის ჩემი.
ეს არის ლია, ნაწილი იმ დიდი სიცოცხლისა, რომელიც შენ დამიტოვე ქვეყანაზე.
შენ კი იმდენი სიცოცხლე დამიტოვე, რომ მე მარტოს არ შემიძლია ამდენი სიცოცხლე.
ამიტომ, არ გეწყინოს, რომ მე მივეცი მას ჩემი და შენი სიცოცხლის ნაწილი.
_ ეს მე ვარ, შენი შვილი, შენი სისხლი და ხორცი. შუაღამისას ვდგავარ საფლავებს შორის და არ მეშინია.
არ მეშინია, რადგან ის, რისაც ყველაზე უფრო მეშინოდა, უკვე მოხდა.
ეს იყო შენი სიკვდილი და, რადგან სიკვდილის არ მეშინია, აღარც სიცოცხლის მეშინია...
არც იმის მეშინია, რომ ამ სასაფლაოსაც, როგორც ყველას, ბაღად გადააკეთებენ, დიდ, ლამაზ ბაღად.
შენს საფლავზე მე ცაცხვი დავრგე და ვახარებ. მერე მოვალთ მე და ლია ჩვენი ბავშვებით და შენ უკვე აღმოცენებული იქნები ვეებერთელა,
უზარმაზარ სიმწვანედ, ჩრდილად და სიგრილედ, ჩემი ბავშვები ითამაშებენ შენს სიმწვანეში, ჩრდილში, სიგრილეში,
იქნებ სახელებიც ამოგაჭრან გულზე და, ნუ გეწყინება. მერე, ალბათ, ჩემსა და ლიას საფლავებზეც იხარებს ცაცხვი,
აღმოცენდება ვეებერთელა სიმწვანედ და ყველა ჩვენთაგანის საფლავი ხელმეორე სიცოცხლედ იქცევა ქვეყანაზე...
და ყველა სასაფლაო ბაღად და უკვდავებად. ეს მე ვდგავარ შენს საფლავთან, ბედნიერიც, უბედურიც, მტყუანიც,
მართალიც, სუსტიც, ძლიერიც, ოღონდ შენზე ძლიერი, და ვიცი, შენ ეს გაგიხარდება.
ეს მე ვარ, ამ შუაღამისას შენს საფლავთან ქადაგად დავარდნილი და მაპატიე, თუ რამეს შენს საკადრისს არ ვამბობდე, დედა.
არა კაც ჰკლა. იგი გულაღმა ეგდო სადარბაზოში და სულს ღაფავდა. მე დავიხარე და თვალებში ჩავხედე.
თვალები დაბინდული ჰქონდა. ზურგზე მოვიკიდე და მესამე სართულზე ავიყვანე, დავაწვინე კართან, ჯიბეები მოვუჩხრიკე, გასაღები ვიპოვე,
კარი გავაღე და მის სამუშაო ოთახში ნოხგადაფარებულ ტახტზე დავაწვინე, საკინძე გავუხსენი, ქამარი შევხსენი და ფეხზე გავხადე.
აბიბო იწვა ჩემს წინ და კვდებოდა. კვდებოდა კაცი, რომლის სიკვდილს ვნატრობდი, კაცი, რომელმაც სულში ჩამაფურთხა, მიწასთან გამასწორა,
გამწირა და ამ კაცის სული ახლა ჩემს ხელში იყო.
ახლა მე ამას მოვკლავ, თუმცა რა, თავისითაც კვდება, დავჯდები, ვუყურებ, ვიდრე არ მოკვდება,
იქნებ წყალი უნდა, მე წყარო ვარ ახლა მისთვის, თუ ვარ, იცოდეს, რომ დამშრალი წყარო ვარ...
იქნებ ხმა უნდა გაიგონოს კაცის და ჩემი ხმა ღმერთის წყალობა იქნება მისთვის, _ თუ ასეა, იცოდეს, რომ მუნჯი ვარ...
იქნებ რამის თქმა უნდა და ყურადღებას ითხოვს, იცოდეს, რომ ყრუ ვარ...
იქნებ სინათლე უნდა და მე ვარ მისთვის მზე. _ მაშინ იცოდეს, რომ არა ვარ, არა...
იქნებ ჰაერი უნდა, და მე ვარ მისი მაცოცხლებელი ჰაერი, _ არა, არა, დახშული სარკმელი ვარ მისთვის...
ეს მე ვარ, სიკვდილი, თავზე რომ ვადგივარ და მე მოვკლავ მას, რომ თავისი სიკვდილით არ მოკვდეს და ეს უნდა იცოდეს აბიბომ.
მე ხელები მიკანკალებდა, პირი გამშრალი მქონდა.
ათასი ურო მირტყამდა საფეთქლებში და მეძახდა _ მოკალი, მოკალი, მოკალი, ეს შენ ხარ მისი სიკვდილი და ეს უნდა იცოდეს მან.
_ აბიბო! _ ვთქვი მე ისეთი გამოცვლილი ხმით, თვითონვე შემეშინდა.
აბიბომ თვალები გაახილა და უაზროდ შემხედა. _ ეს მე ვარ, აბიბო! _ ვუთხარი მე. _ მიშველე!
_ მთხოვა მან და თვალები დახუჭა. _ აი, ახლა ავდგები, ავდგები და... _ დამბლა თუ არ დამეცემოდა, არ მეგონა.
მაგრამ ავდექი, ტელეფონთან მივედი, 03 ავკრიფე და სასწრაფო დახმარება გამოვიძახე. _ წყალი!
_ თქვა აბიბომ და გამშრალი ტუჩები გაილოკა. სამზარეულოში გავედი, ჭიქა წყლით ავავსე და ტუჩებთან მივუტანე.
ცოტა მოსვა, ხველება აუვარდა. _ ჰაერი, ჰაერი! _ თქვა მან.
სული რომ მოითქვა, ყველა ფანჯარა გავაღე, ოთახში გრილი ჰაერი შემოვარდა,
და მხოლოდ ახლა ვიგრძენი, რომ ოთახი ნაფტალინისა და მტვრის სუნით იყო გაჟღენთილი.
_ მიშველე! _ თქვა მან ისევ და აბორგდა. _ ნუ გეშინია, გიშველი, ახლა ექიმი მოვა!
_ ვუთხარი მე და ტახტზე ჩამოვჯექი. _ მიშველე! _ გაიმეორა მან. კარზე დარეკეს. გავაღე.
ოთახში ერთი ძალიან მსუქანი ქალი და გამხდარი კაცი შემოვიდნენ.
მსუქანი ქალი ძლივს სუნთქავდა, გამხდარ კაცს წითელჯვრიანი ყუთი ეჭირა ხელში.
_ სად არის ავადმყოფი? _ მკითხა მსუქანმა. _ აი! _ ვაჩვენე აბიბო. _ რა წინასწარი ზომები მიიღეთ?
_ არაფერი, წყალი დავალევინე და ფანჯრები გავაღე. _ წნევა რამდენი აქვს? _ არ ვიცი, ქალბატონო.
_ წნევა! _ ბრძანა მსუქანმა, გამხდარმა წნევის აპარატი გახსნა. მსუქანმა ნაწლავებივით ამოათრია ფონენდოსკოპი ჯიბიდან.
_ 240! _ თქვა მან. მერე თვალის ქუთუთოები ჩამოუქაჩა. რაღაც შეკითხვები მისცა აბიბოს. აბიბო ხმას არ იღებდა.
_ ინსულტია! _ თქვა მსუქანმა. _ მაგნეზია ნოვოკაინით? _ ჰკითხა გამხდარმა.
_ დიაფილინიც! _ თქვა მსუქანმა. ნემსი გაუკეთეს. _ როგორ მოხდა? _ მკითხა ახლა მე ექიმმა.
_ სადარბაზოში ვიპოვე, უგონოდ ეგდო. ამოვიყვანე. მეტი არაფერი არ ვიცი.
_ დროზე მოგისწრიათ, ნუ გეშინიათ, გადარჩება; ასეთებს ვარჩენთ?! _ თქვა მან და ექთანს გადახედა.
_ თქვენი ჭირიმე, ექიმო! _ ვთხოვე მე. _ ცივი ტილო არ მოაცილოთ კეფაზე და შუბლზე, ყინული აჯობებს!
_ დამარიგა ექიმმა. მე გავედი სამზარეულოში, ღრმა თეფშით წყალი შემოვიტანე, სასთუმალთან სკამზე დავუდგი აბიბოს და შიგ ტილო ჩავალბე,
მერე გავწურე და თავზე დავადე. _ ნუ გეშინიათ! _ დამამშვიდა ისევ ექიმმა. _ თქვენ შვილი ხართ მისი? _ არა!
_ ძმა ხართ? _ არა, ბატონო, მეზობელი ვარ. _ ახლა ამას სიმშვიდე უნდა, მეტი არაფერი,
რაც საჭირო იყო, გავუკეთეთ, ტილო ხშირხშირად უცვალეთ, დილით მოვალთ და ვინახულებთ, აბა, ყოჩაღად იყავით.
_ თქვა ექიმმა. წასვლის წინ მაჯა გაუსინჯა, კმაყოფილმა თავი დაიქნია.
_ ნუ გეშინიათ, აგერ კარდიამინს გიტოვებთ კოფეინით, მაგრამ, მე მგონი, არ დასჭირდება.
_ კიდევ ერთხელ დამამშვიდა და წავიდნენ. კარი დავხურე და ისევ აბიბოს სასთუმალს მივუჯექი.
ალბათ, წამალმა იმოქმედა და ერთი საათის შემდეგ აბიბომ ცოტა მოიხედა.
მან თავი მოაბრუნა ჩემკენ და დიდხანს, ძალიან დიდხანს მიყურა. _ რომელი ხარ?
_ მკითხა ბოლოს გაუბედავად. _ თემური ვარ! _ რა მოხდა, რა მჭირს?
_ არაფერი, დაიძინე, ცოტა ცუდად იყავი, ახლა კარგად ხარ!
_ აბიბომ თვალები დახუჭა, მაგრამ არ დაუძინია, ეტყობა, რაღაცას იგონებდა და ვერც იგონებდა.
_ თემური, შენ ხარ? _ მკითხა ბოლოს. _ მე ვარ, ძია აბიბო, მე! _ ვუთხარი და ტილო გამოვუცვალე.
_ არ მოვკვდები? _ არა, ექიმმა თქვა, არ მოკვდებაო. _ შენ? _ არ მოკვდები, ნუ გეშინია, დაიძინე.
_ არ დამტოვო, ბიჭო! _ არა, ნუ გეშინია, დაიძინე.
_ აბიბომ თვალებში შემხედა, მერე, ალბათ, მენდო, თვალები დახუჭა და გვერდზე გადაბრუნდა...
დილის ექვს საათამდე აბიბოს სასთუმალს ვეჯექი და ტილოებს ვუცვლიდი, მას ეძინა მშფოთვარე ძილით.
დროდადრო თვალს ახელდა. შეშინებული მიმზერდა, მერე ისევ ბურანში თუ ძილში მიდიოდა.
მე თავიდან სიძულვილით ყელამდე სავსე, ჩემდა გასაოცრად, თანდათან დავიცალე, გული დამიწყნარდა,
საფეთქლები აღარ მეწვოდა, ვეჯექი სასთუმალს და ვუცქერდი სიკვდილისაგან შეშინებულ და მუშტისხელად ქცეულ,
მოტეხილ აბიბოს, მერე მთლიანად დავიცალე სიძულვილისაგან და ვიჯექი სრულიად ცარიელი, არაფერი გრძნობა არ მქონდა ამ კაცის მიმართ.
ჩემს წინ იწვა არაფერი, ქვა, ხე, თუ კუნძი, არ ვიცოდი, უბრალოდ იწვა რაღაც, რასაც ვერ ვგრძნობდი,
მხოლოდ ვხედავდი. მერე მოხდა საოცარი რამ...
მე შემეცოდა ის, ჯერ როგორც უბრალოდ ავადმყოფი, მერე, როგორც მეზობელი, მერე, როგორც ახლო მეზობელი, ყურის მეზობელი,
და ბოლოს, შემეშინდა კიდევაც, როდესაც შევატყვე, რომ ტირილი მომინდა.
ხელი შუბლზე გადავუსვი და სასთუმალი გავუსწორე.
მერე მე ავივსე ყელამდე სიბრალულით ამ კაცის მიმართ, იმხელა სიბრალულით, რომ მისი ცქერა აღარ შემეძლო და ფეხზე ავდექი.
თითქოს იგრძნოო, აბიბო აწრიალდა. _ თემური, თემური. _ აქ ვარ. _ არ დამტოვო, ბიჭო, მომკალი, და ნუ დამტოვებ.
_ იგი ჩემკენ გადმოტრიალდა. _ არ დაგტოვებ, ძია აბიბო, ნუ გეშინია. _ მაპატიე, ბიჭო, თუ შეგიძლია!..
_ მე ტილო დავადე თავზე, აბიბომ ჩემი ხელი დაიჭირა და კოცნა დაუწყო. _ რას შვები, ძია აბიბო!
_ ვუთხარი მე და ხელი წავართვი. _ მაპატიე, ბიჭო, მაპატიე! _ მე ხმას არ ვიღებდი.
_ მაშინ მომკალი, რატომ არ მკლავ, ბიჭო? _ მე მკვლელი არა ვარ, ძია აბიბო!
_ აბიბო მიყურებდა თავისი გამჭვირვალე ლურჯი თვალებით, რომლებშიც დღეს პირველად დავინახე, და ეს რაღაც ცრემლი იყო _ აბიბო ტიროდა.
დილით ექიმი მოვიდა, აბიბოს კვლავ ჩაეძინა და მე სახლში ავედი.
ტანში რაღაც საოცარ სისუსტეს თუ სიმსუბუქეს ვგრძნობდი.
რაღაც დიდი, მძიმე, აუტანლად მძიმე დავტოვე წუხედ აბიბოს ოთახში, თუ დამრჩა,
იქნებ დავკარგე კიდევაც და მის ნაცვლად რაღაც საოცრად სუფთამ, გამჭვირვალემ,
მსუბუქმა და თბილმა ამივსო სხეული, ეს უჩვეულო რაღაც ახლა ბანგივით მათრობდა.
... ავდიოდი ჩემი სართულის კიბეზე მოაჯირს დაყრდნობილი. ჩემი ოთახის კარი, როგორც ყოველთვის, ახლაც ღია იყო, კარს მივაწექი და
_ კინაღამ კივილი აღმომხდა, შუა ოთახში სამართებლით თავგადაპარსული და გაღიმებული თავერა იდგა.
_ რამაზ, შენა ხარ? _ მე ვარ, თემო! _ ისევ გამოიპარე? _ არა, მაპატიეს! მერე მე გამახსენდა რექტორის კაბინეტი.
ქაღალდზე წითელი ფანქრით თავდახრილი რექტორი, ბატონი დავითი.
გამახსენდა რექტორის მიერ დახატული ლამაზი, ყურებპარტყუნა გულუბრყვილო ვირი, წითელი, თავჩაქინდრული ვირი, სევდიანი თვალებით,
ვირის ქვეშ წითელივე ფანქრით დაწერილი _ რამაზ კორსაველი (თავერა), სულ ბოლოს დიდი ასოებით გამოყვანილი,
ჩემთვის გაუგებარი სამი ციფრი 2_33. გამახსენდა... მეტი ვეღარ მოვითმინე.
ყველაფერი ერთად მოვიდა, მოზღვავდა, გასკდა და ტირილი დავიწყე.
არავითარი ჟუჟუნა და შხაპუნა წვიმებით _ ჭექა-ქუხილითა და თქეშით მოვარდა მაისი თბილისში.
დღეს სამჯერ იწვიმა და სამჯერ გამოიდარა. ფანჯარა გავაღე.
ოთახში აკაციის თეთრი ტოტი შემოვარდა, ერთ ხანს იქანავა და შემდეგ ლამაზი ქალის თეთრი ხელივით გაიტრუნა ჩემს სახესთან.
მე მოკრძალებით ჩამოვართვი ხელის მტევანი აკაციას და ფრთხილად ვაკოცე.
თეთრი აკაცია შემოვიდა ჩემს ოთახში, თან შემოიტანა უზომო სურნელი მიწის, ჰაერის, წვიმისა და მზის.
პირველი, თეთრი აკაცია მოვიდა ჩემთან და მომილოცა დაბადების დღე _ 14 მაისი.
იგი ჩემთან ერთად გაიზარდა ამ ეზოში, იგი ჩემი ხნისაა და რა არის ამაში გასაკვირი, რომ უხარია ჩემი დაბადების დღე.
დღეს ბევრი არავინ მოვა ჩემთან, მოვა გურამი, ერთ ბოთლ ღვინოს მოიტანს და თვითონვე დალევს,
მოვა ლია, ლია პირველად მოვა ჩემს დაბადების დღეზე; მოვა, დაჯდება კუთხეში.
მიყურებს, მიყურებს და რას იზამს, არ ვიცი, წავა თუ არ წავა. იქნებ არ წავიდეს.
მე ვთხოვ და არ წავა. აკაცია კი, აკაცია ვერსად წავა, ძალიანაც რომ უნდოდეს, ვერსად წავა.
იქნებ სულაც არავინ მოვიდეს, უბრალოდ, არავის გაახსენდეს ჩემი დაბადების დღე.
მაშინ მე ჩამოვივლი ყველას, თვითონ, ჩემი ფეხით და ყველას, ყველას დავპატიჟებ.
_ ლია, გამარჯობა, დღეს ჩემი დაბადების დღეა, ხომ მოხვალ?
_ გურამ, არ დაგავიწყდეს, ჩემი დაბადების დღეა, ბიჭო, დღეს!
_ უკაცრავად, მოქალაქე, მართალია, თქვენ არ მიცნობთ, მაგრამ მე გიცნობთ.
თითქმის ყოველდღე მხვდებით ქუჩაში, თუ არ შეწუხდებით, მობრძანდით დღეს ჩემთან, დაბადების დღე მაქვს, 24 წლის გავხდი,
ძალიან გთხოვთ, ნუ დამზარდებით, აქვე ვცხოვრობ, აი, ამ სახლში, მეოთხე სართულზე, ხელმარცხნივ, კარი ღია იქნება...
_ მაპატიეთ, ქალბატონო, უზრდელი არ გეგონოთ, უცნობ ქალს ქუჩაში რომ გაჩერებთ, მაგრამ ძალიან მინდა, ჩემს დაბადების დღეზე იყოთ დღეს.
უხერხული თუ არ იქნება თქვენთვის, მობრძანდით, ძალიან გამიხარდება. თქვენ ისე გავხართ დედაჩემს...
_ ძია ართავაზ, ნუ გეშინია, მაგ გასტრონომს არავინ წაიღებს, მალე გაგიშვებ, თითო ჭიქა შევსვათ, ღამის სადღეგრძელო შევსვათ, ღამისა,
რომელიც თენდება... _ თავერ, შენც დაპატიჟება გინდა? მოდი და ერთად გადავიხადოთ დაბადების დღე.
სულაც ჩემთან დარჩი, აკრიფე შენი გუდა-ნაბადი და მოდი, გესმის? არ მომატყუო, უეჭველად მოდი.
ისეთი დაბადების დღე გადავიხადოთ, ჯერ რომ არავის გადაუხდია... მოდი, თუ ძმა ხარ...
_ თბილისო, ჩემო თბილისო, შეკრიბე მთელი შენი ქუჩები და მოდით დღეს ჩემთან, რა მოხდა, ერთი საათით მოდით, ბოლოს და ბოლოს,
თქვენი შვილი არა ვარ?.. თქვენს ქუჩებში და ჩიხებში არ ავიდგი ფეხი?
ჰოდა, მოდით და დამლოცეთ, თქვე დალოცვილებო...
და ვიცი, რომ ყველა მოვა, ყველა და რაც არ უნდა პატარა იყოს ეს ოთახი, მაინც ყველა დაეტევა, ყველა თუ არ დაეტევა,
რიგრიგობით შემოვლენ და მომილოცავენ. რა მოხდა მერე? ჩემს დალოცვას და დღეგრძელობას რა უნდა?
არაფერი, სულ ორიოდე სიტყვა. _ გაგიმარჯოს, თემურ, ბედნიერად და ჯანმრთელად იყავი.
შენს მეგობრებს გაუმარჯოს, ძმაკაცის იმედი და ძმობა ნუ მოგიშალოს, შენს მარჯვენას გაუმარჯოს, შენი ცხოვრების გზას გაუმარჯოს,
შენს ფიქრს გაუმარჯოს, შენს ოცნებას, მამული გიცოცხლოს ღმერთმა და ოჯახი... გაგიმარჯოს, თემურ... მეტი მე არაფერი არ მინდა...
მოხუც სულეიმანს სტამბოლის გარეუბანში გადავეყარე.
სხვისა არ ვიცი და მე კი, რამდენჯერაც მოგზაურობიდან შინ დავბრუნებულვარ,
ყველაზე ტკბილ მოგონებად მუდამ უცხო ქალაქების შუკებსა და ქუჩაბანდებში ხეტიალი გამომყოლია.
ამიტომ იმ დღესაც, დამთავრდა თუ არა დარბაზობა სულთნის დიდ ვეზირთან, ჰერცოგს დავეთხოვე და მყისვე სახეტიალოდ გავეშურე.
ძველ მესას რომ გავცდი, გეზი დასავლეთით ავიღე, გადავწყვიტე, ის ადგილები მენახა,
სადაც, გადმოცემის თანახმად, ბიზანტიელებმა ჯერ კიდევ მეოთხე კონსტანტინოსის დროს გააშენეს საუცხოო ბაღები და ვენახები.
ალალბედზე მივდიოდი და იმ პატარა, დამრეც, მწვანეში ჩაფლულ ქუჩაზეც შემთხვევით აღმოვჩნდი.
როგორც კი შევუხვიე, მაშინვე დავინახე მოხუცი თურქი,
რომელიც გარინდებული იჯდა მზის გულზე, გზის პირას, ღობეზე მიმაგრებულ დაბალ, ვიწრო მერხზე;
გაძვალტყავებული და დანაოჭებული ხელები მუხლებზე ეწყო, ოდნავ წინ წახრილიყო და თვალები მიელულა;
ვერ გაიგებდით, ფიქრებს მისცემოდა თუ თვლემდა.
ფეხებთან სახელდახელო ყუთი ედგა და შიგ რაჰათ-ლუხუმის მოგრძო, ოთხკუთხა ნაჭრები ეწყო.
სიბერეს (და სიბერეზე მეტად ალბათ თრიაქის უზომოდ ხმარებას) ისე გაელია, ისე ჩამოედნო და გამოეშრო,
შორიდან პატარა და ჩია მომეჩვენა, თუმცა მერე, კარგად რომ დავაკვირვდი, მივხვდი, რომ გვარიანად მაღალი კაცი ყოფილა.
შავგვრემანი სახე, რომელსაც უკვე ავადმყოფური სიყვითლე შეჰპარვოდა, ღრმა და ხშირი ნაოჭებით ჰქონდა დაღარული,
ყვრიმალის ძვლები ისე ამოშვეროდა, თხელი, სიფრიფანა კანი ძლივსღა უფარავდა.
თავზე წითელი ჩალმა ეხურა, გრძელი, ჭაღარა, ბოლოწაწვეტებული წვერი ჩავარდნილ მკერდზე ეფინა.
ღრმად ჩამსხდარ, წვრილსა და ცივ თვალებს მძიმედ გადმოფარებული ქუთუთოების ქვეშ სახედველად მცირე ნაპრალიღა დარჩენოდა.
იჯდა ასე ვიწრო მერხზე, გამომხმარი, გამოფიტული და უცხოდ, არაამქვეყნიურად გარინდებული,
თითქოს სულს პატრონი სახლიდან გაეგდო და ქუჩის პირას რაჰათ-ლუხუმის გამყიდველად გაემწესებინა,
რათა მარტო დარჩენილიყო და ისეთ საფიქრალზე ეფიქრა, რასაც სხეულთან უკვე აღარაფერი ესაქმებოდა.
სტამბოლში, ამ დიდ, ჭრელსა და ხმაურიან ქალაქში, სადაც მოგზაურის თვალს ათასი რამ ახარებს და ატკბობს,
თრაქიასაგან გამომშრალი ბერიკაცები, რომელთაც ყოველ ქუჩაზე თუ არა, ყოველ მეორე ქუჩაზე მაინც წააწყდები, დიდი ვერაფერი სანახაობაა.
მეც ერთი შევავლე თვალი რაჰათ-ლუხუმის მოხუც გამყიდველს და, მისი ხმა რომ არ გამეგონა და მისი სიტყვებისთვის არ მომეკრა ყური,
რომლებიც ასე უცნაურად ჩამრჩა გულში, ყურადღებას არ მივაქცევდი და, ისე გავემგზავრებოდი სტამბოლიდან, ამ ქუჩისკენ პირს აღარ ვიზამდი.
ტუჩებს რომ აცმაცუნებდა, ეს შორიდანვე შევნიშნე, მაგრამ ამის გამო ცნობისწადილი არ აღმძვრია,
რადგან კარგად ვიცი, რომ მოხუცებს სჩვევიათ ხმამაღლა ფიქრი (პაპაჩემმაც ასე იცოდა).
ამასობაში ახლო მივედი და იმ ადგილიდან, სადაც პირველად მოსწვდა ყურს მისი ხმა, ვიდრე იმ ადგილამდე,
საცა ეს ხმა ისევ მიწყდა, მკაფიოდ გავიგონე (თურქების ენა მაშინ უკვე კარგად ვიცოდი) სიტყვები:
`...უპატრონოდ არ დაყრის თავის შვილებს.
ალაჰი ურიცხვ ლაშქარს გამოგზავნის და ქვეყნიერების ვრცელ ფარდაგზე შანთით ამოწვავს იმ ადგილს, სადაც შენი ტურფა მიწა-წყალია ამოქარგული!
ო, ცბიერებისა და მზაკვრობის ბუდევ! ფერფლი და ნაცარი დარჩება...~
ეს სიტყვები ჯერ თითქოს შორიახლო მომდევდნენ.
ქუჩა რომ ჩავათავე, მაშინღა წამომეწივნენ და ისეთი ხმაურით შემოცვივდნენ გონებაში, რომ შევკრთი და შევჩერდი.
ვის ემუქრებოდა ასე გაბოროტებით ეს კაცი, რომელიც ოთხმოცდაათს გადაცილებული თუ არა,
მიტანებული მაინც უნდა ყოფილიყო და ალბათ უკვე იმ ქვეყნისად უფრო ითვლებოდა, ვიდრე ამ ქვეყნისად?
ასე მწარედ რა ჩაჰყვა სულში, რომ ღრმა სიბერეშიც კი, როცა კაცი ღვთის სიახლოვეს უნდა გრძნობდე
და მასთან შეყრის მოლოდინმა ყველა ამქვეყნიური ამაოება, ავიცა და კარგიც, უნდა დაგავიწყოს, ჯავრი ვერ მოენელებინა?
ერთი დაპირება გზის გაგრძელება დავაპირე, მაგრამ გულმა არ მომითმინა, მივტრიალდი და უკან წავედი.
ამჯერად უფრო ნელა მივაბიჯებდი იმ იმედით, რომ მეტს გავიგონებდი და ეგებ გამეგო კიდეც, ასეთი რა ბალღამი უტრიალებდა გულში.
მალე შევნიშნე, რომ მოხუცი აღარ ლაპარაკობდა. ტუჩების ცმაცუნი შეეწყვიტა, უკვე სრულიად გაშეშებული და გახევებული იჯდა
და ისე ღრმად ჩაძირულიყო უცხო გარინდებაში, რომ დასჭირვებოდა, ალბათ, თვითონვე გაუჭირდებოდა საკუთარი თავის მოძებნა.
მაგრამ სწორედ იმ წამს, რა წამსაც გავუსწორდი და წინ უნდა ჩამევლო, მოულოდნელად ცივი, გამკინავი ხმით დასძახა:
– იყიდეთ რაჰათ-ლუხუმი! მთელი სტამბოლი რომ მოიაროთ, ასეთ გემრიელ რაჰათ-ლუხუმს ვერსად ნახავთ! იყიდეთ რაჰათ-ლუხუმი!
და ისევ ისე, ერთბაშად და მოწყვეტით, გაჩუმდა.
ამ ხმის გაგონებაზე ისე შევკრთი, წამით მომეჩვენა, თითქოს მკვდარმა დაილაპარაკა,
რომელსაც უეცრად მოაგონდა, რომ სიცოცხლეში რაღაც დარჩა სათქმელი.
ასე იყო თუ ისე, მოხუცი არ შერხეულა, ძარღვი არ შეტოკებია და ისე წარმოთქვა ეს სიტყვები, ალბათ თვითონაც არ გაუგია.
მე შევჩერდი და ერთხანს შევიცადე, მაგრამ რა დავინახე იმქვეყნიური სიღრმიდან ამოსვლას აღარ აპირებდა,
გამოლაპარაკება ვერ გავბედე, უკანვე გავტრიალდი, სხვა ქუჩაში შევუხვიე და ჩემი გზა განვაგრძე.
იმედი მქონდა, სტამბოლის დიდებული სანახების წყალობით მოხუცის უცნაური სიტყვები მალე გულიდან გადამვარდებოდა.
ჩემდა გასაკვირად პირიქით მოხდა:
რაც უფრო მეტი დრო გადიოდა, ფიქრები მით უფრო მჭიდროდ იყრიდნენ თავს რაჰათ-ლუხუმის გამყიდველის ირგვლივ.
რა უკეთური ძალა ტანჯავდა ასე საბრალო ბერიკაცს?
რომელი მიწა-წყალი უნდოდა ამოეწვა ქვეყნიერების ვრცელ ფარდაგზე?
რა ბოღმა და ნაღველი ჰქონდა ასეთი, რომ ამქვეყნად ვერ მოეშორებინა და იმ ქვეყნად მიმავალს თან მიჰყვებოდა?
ეს კითხვები ისე მაწვალებდა და მაფორიაქებდა,
რომ ვერ მოვისვენე და მეორე დღეს, მზის ჩასვლის ჟამს, კვლავ იმ ქუჩას მივადექი.
მოხუცი იქ დამხვდა, საცა დავტოვე. იჯდა გაშეშებული, გარინდებული, ფიქრებში ჩაძირული.
მე ნაბიჯი შევანელე და გამოლაპარაკების საბაბს დავუწყე ძებნა.
ბედად, ახლო რომ მივედი, ტუჩები ააცმაცუნა და მალე წუწუნს მოჰყვა:
– შენ ახლა ალაჰის კალთაში გიდევს თავი, ომან ფაშავ, ჩემო არწივო, მაგრამ მოხუც სულეიმანს რა პასუხს აძლევ?!
მე, ვინც სახელმწიფო საქმეებს უნდა ვწყვეტდე, სტამბოლის ქუჩებში რაჰათ-ლუხუმს ვყიდი,
ისინი კი, ვინც რაჰათ-ლუხუმის გამყიდველადაც არ ვარგიან, სასახლეში სხედან და სახელმწიფო საქმეებს წყვეტენ...
ესა თქვა და გაჩუმდა. მაშინ მე მორიდებით შევეხმიანე:
– მიუტევე კადნიერება უცხო ქვეყნიდან მოსულ მოგზაურს.
ჩემდა უნებურად ყური მოვკარი შენს მწუხარე სიტყვებს და დაუძლეველმა ცნობისწადილმა შემიპყრო;
ჩანს, ომან ფაშას ამბავი ფრიად საგულისხმო და ღირსსაცნობი უნდა იყოს.
მოხუცი არ შერხეულა. ვიფიქრე, ჩემი ნათქვამი ვერ გაიგონა-მეთქი,
და ის იყო თავიდან უნდა დამეწყო, რომ უცებ ნაღვლიანად და სინანულით თქვა:
– ხედავ, ჩემო დიდებულო ომან ფაშავ: შორეული ქვეყნებიდან უცხო გვარ-ტომის ხალხი მოდის შენი ამბის გასაგებად...
– აქ ცოტა ხანს გაჩუმდა, მერე თავი ნელა ასწია, ჯერ ჩემს დაშნას დააცქერდა,
მერე მანტიას ისე ააყოლ-დააყოლა მუშტრის თვალი, თითქოს რაღაცას ანგარიშობსო,
ბოლოს ცივი მზერა სახეზე მომაბჯინა და უცებ დაჰკივლა:
– იყიდეთ რაჰათ-ლუხუმი! მთელი სტამბოლი რომ მოიაროთ, ასეთ გემრიელ რაჰათ-ლუხუმს ვერსად ნახავთ! იყიდეთ რაჰათ-ლუხუმი!
მიყურებდა და მიმქრალ თვალებში მოლოდინი ედგა.
მე აღმოსავლეთის ქვეყნებში ბევრი მიმოგზაურია და ადვილად მივხვდი, რომ ომან ფაშას ამბის საფასურად რაჰათ-ლუხუმის ყიდვა მომიწევდა.
ტკბილეულის მოყვარული საერთოდ არა ვარ, მით უმეტეს მისი ხელით მოწოდებული არაფრად მეპიტნავებოდა,
მაგრამ ახლა ამაზე იყო დამოკიდებული ჩემი ცნობისწადილის დაკმაყოფილება, ამიტომ სწრაფად გავიკარი ხელი ჯიბეზე და რაჰათ-ლუხუმი გამოვართვი.
მთელ სტამბოლი რომ მოგევლოთ, ამაზე უგემურ რაჰათ-ლუხუმს ვერსად ნახავდით.
ერთი კი შევშინდი, მოხუცს არ შეემჩნია, რა ზიზღით ვჭამდი მის ნაქებ ნუგბარს,
და ცალი თვალით ქურდულად გავხედე, მაგრამ მას ჩემთვის აღარ ეცალა:
ფული კარგად, დაკვირვებით გასინჯა, მერე ხვანჯარი გაიწია და შარვლის ქვეშ ჩაიტენა.
ამას რომ მორჩა, ხელები მუხლებზე დაიწყო, მილულული თვალები შორს, ჩემთვის უხილავ რომელიღაც წერტილს მიაპყრო და გაირინდა.
მანამ იჯდა ასე გარინდებული, სანამ დანაოჭებულ სახეზე სიცოცხლის უკანასკნელ ნიშანი არ წაეშალა.
როდესაც მთლიანად ჩაიძირა სადღაც, არარსებობის უფსკრულში, და მეგონა მეც დავავიწყდი და რაჰათ-ლუხუმიც-მეთქი,
უცებ დაბალ ხმაზე მოთქმით თუ წამღერებით დაიწყო:
– ო, ბრწყინვალე და დიდებულო ომან ფაშავ, მოხუცი სულეიმანის იმედო და სასოებავ!
ო, ლომისა და მზის ნაშიერო! შენი მხარ-ბეჭი ფართო იყო, როგორც ქაფადაღის მთა, შენი ტანი ჩამოქნილი იყო,
როგორც თაფლის სანთელი, შენი თვალები კაშკაშა იყო, როგორც ზაფხულის მზე!
შენი მშვენიერი პირისახის დანახვაზე ტურფა ხათუნები ჩუმად ოხრავდნენ!
მე შენ არწივად და შევარდნად გზრდიდი, რათა ღრუბლების თავზე გეფრინა.
ო, მამაცო და ლომგულო! შენი მოკვეთილი თავი მკვდარ მზეს ჰგავდა, ბრძენო და გმირო!
შენ მთვარე ტახტად უნდა გდგმოდა, ვარსკვლავთა ჯარი ფეხქვეშ ხალიჩად გფენოდა და მზე ჩირაღდნად გნთებოდა, ო, ომან ფაშავ!..
აქ მოხუცი გაჩუმდა და ერთხანს ჩუმად იყო, მერე ნელ-ნელა გამოერკვა,
სახეზე კვლავ დაუბრუნდა სიცოცხლის მცირედი ნიშანი, თვალებშიც ძველებური სიცივე ჩაუდგა,
მძიმედ ასწია თავი, ერთი გაკვირვებით ამათვალ-ჩამათვალიერა, თითქოს ცდილობდა გაეხსენებინა,
ვინ ვიყავი და აქ რა მინდოდა, ბოლოს ისევ სივრცეს ჩააცქერდა,
წეღანდელივით ჩაიძირა სადღაც, უხილავ სიღრმეში, და ახლა უკვე წყნარი, ბუნებრივი ხმით განაგრძო:
– მეშვიდე წელიწადში იდგა, როდესაც მის მასწავლებლად მიმიწვიეს.
მაშინ, ჯერ კიდევ ახალგაზრდა ვიყავი, მაგრამ უკვე ბევრი რამ მენახა და ბევრი რამ ვიცოდი.
თავიდან საბრძოლო ხელოვნება მიტაცებდა და მალე მამაცი და თავზეხელაღებული მეომრის სახელი დავიგდე.
ბრძოლა რომ მომბეზრდა, ხან ყურანის შესწავლას მივყავი ხელი, ხან სიბრძნისმეტყველებას ჩავუღრმავდი;
ერთხანს ლექსებსაც ვთხზავდი და სასახლის მგოსნებს ვეჯიბრებოდი.
მაგრამ ბოლომდე არც ერთ საქმეს არ მივყოლივარ.
დაუდგრომელი გული მქონდა, ყველაფერი მალე მყირჭდებოდა და ერთ ადგილას დიდხანს ვერ ვძლებდი.
თავად არ ვიცოდი, რა მინდოდა. ომან ფაშას მასწავლებლად რომ მიმიწვიეს, ჯერ უარის თქმა დავაპირე, მაგრამ მერე დავთანხმდი.
ვიფიქრე, როცა მომბეზრდება, ავდგები და ამასაც მივატოვებ-მეთქი.
აბა, მაშინ რას წარმოვიდგენდი, რომ თურმე ალაჰის ნებით ჩემი ცხოვრების თავ-მიზანს მივდგომოდი,
სწორედ ის მეპოვა, რასაც მთელი სიცოცხლე შეუცნობლად ვეძებდი!
ომან ფაშა საკვირველი ყმაწვილი გამოდგა.
მარდი იყო, მოქნილი, შეუპოვარი ხასიათი ჰქონდა და მკვირცხლი გონება.
ჯერ კიდევ ბალღი ისე დააგელვებდა უბელო რაშს, როგორც ზღაპრული ჭაბუკი, ხმალს გაწაფული მეომარივით ატრიალებდა,
ყურანის ცოდნით სწავლულები განცვიფრებაში მოჰყავდა.
ყველაფერი უხვად ჰქონდა მომადლებული – ჭკუა-გონებაც, ძალ-ღონეც, სილამაზეც.
ერთი სიტყვით, ალაჰის ბრწყინვალე მზის ქვეშ საუკეთესო შეგირდმა საუკეთესო ოსტატი იპოვა.
და მე კადნიერი მიზანი ამოვიჭერი გულში:
გადავწყვიტე, ისე გამეზარდა, მთელ ოსმალეთში მისი მჯობნი არავინ ყოფილიყო
და, თუ ალაჰიც ინებებდა, თავის დროზე სულთნის ტახტი ჩაეგდო ხელთ.
ომან ფაშა სულთნად იყო დაბადებული, მაგრამ ამისათვის ოსტატად სულეიმანი უნდა შეხვედროდა,
ხოლო სულეიმანი სულთნის აღმზრდელად იყო დაბადებული, მაგრამ ამისთვის შეგირდად ომან ფაშა უნდა შეხვედროდა.
რაკი ამ შეხვედრას დიდმა ალაჰმა დასტური მისცა, ჩემს სიცოცხლეს ამის შემდეგ სხვა მიზანი არა ჰქონია.
რაც დრო გადიოდა, მით უფრო ვრწმუნდებოდი ჩემი გადაწყვეტილების სისწორეში და თანდათან ნათლად ვხედავდი ჩვენს მომავალს:
ის, მზე და ლომი, დიდი და ბრწყინვალე სახელმწიფოს ტახტზე იჯდა,
მე კი, მისი გამზრდელი და მთავარი მრჩეველი, მხარმარჯვნივ ვედექი...
ოცი წლისა რომ შეიქნა, მისი განსწავლულობის, გონიერებისა და ჭაბუკისთვის ესოდენ ნაადრევი წინდახედულობის ამბავი სასახლეში უკვე ცნობილი იყო.
მისი თვალტანადობა, პირმშვენიერება, მომხიბლაობა, თავდაჭერილობა და სიტყვა-პასუხი მთელ სტამბოლს პირზე ეკერა.
მალე ძალგულოვნება და სიჩაუქეც დაამტკიცა:
მას შემდეგ, რაც რამდენიმე ბრძოლა გადაიხადა და სახელიც გაითქვა,
სულთნის წინაშე წარვადგინე გამოსაცდელად და დიდი აღლუმის დროს,
რომელიც სულთნის დაბადების დღეს მიეძღვნა, ქვეყნის საუკეთესო მხედართა და მეომართა ასპარეზობაზე ყველა სახელგანთქმული ვაჟკაცი დაჯაბნა.
სულთანი დიდად ნაამები დარჩა.
გამარჯვებული ომან ფაშა შვილივით მიიღო და გურჯისტანიდან თავის დროზე დავლად წამოღებული ოქროსტარიანი ხანჯალი უბოძა.
ო, რა დიდებული სანახავი იყავი, სწორუპოვარო ომან ფაშავ,
როდესაც სულთნის წინ მუხლმოყრილმა ნაჩუქარი ხანჯალი ბაგეებთან მიიტანე და ეამბორე!..
იმ დღეს ჩემმა არწივმა ფრთები ისე დაიქნია, რომ ცხადი შეიქნა, ასაფრენად უკვე მზად იყო.
მაგრამ დიდი სიფრთხილეც სწორედ ამ დროსაა საჭირო.
მართალია, სულთანმა შვილივით მიიღო და მიეალერსა,
მაგრამ ამან სასახლის დიდებულთა უგუნურ შურს კიდევ მეტი ცეცხლი შეუნთო,
არწივი კი ჯერ იმდენად მოღონიერებული არ იყო,
მტრებისა და მოშურნეების თვალწინ შიგ სატახტო ქალაქის შუაგულში აფრენილიყო.
ახლა ყველაფერს ისა სჯობდა, სადმე, ქვეყნის განაპირა მხარეში წავსულიყავით,
სადაც თავის გამოჩენა უფრო იოლია, და როცა დიდების შარავანდედით დაბრუნდებოდა,
ჯარისკაცების შური და მტრობაც შიშად და მოწიწებად იქცეოდა.
ბევრი ვიფიქრეთ და არჩევანი გურჯისტანის ვილაიეთზე შევაჩერეთ.
იქ, ყიზილბაშებთან მეტოქეობაში, ჭკუაც უკეთ გამოჩნდებოდა და მკლავიც.
ოღონდ ყოველივე ისე მოვაწყეთ, თხოვნა არ დაგვჭირვებოდა.
რომ გვეთხოვა, დიდებულებს ეგებ ეჭვი აეღოთ და საქმე უკუღმა შეეტრიალებინათ.
ჩვენ ჭკუა ვიხმარეთ და სწორედ ის დიდებულები გამოვიყენეთ, რომლებსაც ომან ფაშა ყველაზე მეტად სძულდათ.
მოხერხებულად ჩავაწვეთეთ ყურში, რომ ომან ფაშას აღზევება მათს სიძლიერეს დიდ ხიფათს უქმნიდა და ერჩივნათ,
სანამ დრო იყო, თავიდან მოეშორებინათ და სადმე შორს, ვთქვათ ახალციხეში, გადაეკარგათ.
ხერხმა იოლად გაჭრა და ამგვარად განზრახვა ჩვენივე მტრების ხელით შევისრულეთ.
ომან ფაშა ახალციხეში დაინიშნა ჯარის უფროსად...
– აქ მოხუცმა თავი ჩაჰკიდა, – ეე-ჰე-ჰე-ჰე, ჩემო ბრწყინვალე და დიდებულო ომან ფაშავ!
შენ კი ალაჰის კალთაში გიდევს თავი, მაგრამ საბრალო სულეიმანს რა პასუხს აძლევ?!
მე, ვინც სახელმწიფო საქმეებს უნდა ვწყვეტდე, სტამბოლის ქუჩებში რაჰათ-ლუხუმს ვყიდი,
ისინი კი, ვინც რაჰათ-ლუხუმის გამყიდველადაც არ ვარგიან, სახელმწიფო საქმეებს წყვეტენ... – მოხუცი გაჩუმდა.
მე ვიდექი და მოთმინებით ველოდი. ბოლოს, როგორც იქნა, განაგრძო, – ახალციხეში მართლაც სულ მალე დიდი სახელი მოიხვეჭა.
განსაკუთრებით მეომრებს უყვარდათ, ისე უყვარდათ, მისი გულისთვის თუნდაც ცეცხლში გადაცვივდებოდნენ.
ყველაფერი რიგზე მიდიოდა. ახლა საჭირო იყო ერთი დიდი ბრძოლა გადაგვეხადა და ისე მოგვეგო, რომ მთელი სტამბოლი აგველაპარაკებინა.
ომან ფაშა არ ჩქარობდა და ხელსაყრელ შემთხვევას ელოდა.
მალე ეს შემთხვევაც მოგვეცა. დაჰკრა გადამწყვეტმა ჟამმა.
ო, რა კარგად გვქონდა მთელი გეგმა დაწყობილი და მოფიქრებული!
თუ ალაჰი არ გადაგვიდგებოდა, სხვა ვერაფერი შეგვიშლიდა ხელს:
ლუარსაბ-ხანს დატყვევებულს მივგვრიდით დიდ სულთანს, მთელ გურჯისტანს, ვიდრე კახეთამდე,
ოსმალეთის ხელდებულად ვაქცევდით და პირშიჩალაგამოვლებულ ირანის შაჰს სიმწრისაგან სულ წვერს ვაგლეჯინებდით.
მაშინ გამარჯვებული არწივიც ისეთ კამარას შეკრავდა, მისი მტრები და მოშურნეები კურდღლებივით სოროებში მიიმალებოდნენ.
მაგრამ ვაი, რომ ჩვენს სანუკვარ იმედს აღსრულება არ ეწერა...
ეეჰ, ალი მირზა, როგორ გაცუდდა შენი მისნობა!..
– აქ მოხუცი ისევ გაჩუმდა და დიდი ხნით ჩაიძირა ფიქრებში.
მერე, როდის-როდის, განაგრძო, – ათასი წელ რომ ვიცოცხლო, ათასი წელი ჩემთან ერთად იცოცხლებს ის საშინელი სანახაობა,
რომელსაც მას შემდეგ მუდამდღე ვხედავ და ვერსად დავმალვივარ...
პირველი ბრძოლა გურჯებმა ვიწრო ხეობაში გაგვიმართეს.
თუმცა იმ ბრძოლას ბრძოლა არც ეთქმოდა, თამაში უფრო იყო,
რადგან გურჯები ცოტანი იყვნენ და მხოლოდ იმას ცდილობდნენ, დავეყოვნებინეთ და დრო მოეგოთ,
რათა ლუარსაბ-ხანს ლაშქრის შეყრა მოესწრო.
მართალია, იმ უგზო-უკვლო ხეტიალის შემდეგ დაღლილობისაგან ფეხზე ძლივსღა ვიდექით,
მაგრამ ასეთ მცირერიცხოვან მოწინააღმდეგეს მაინც იოლად ვეყოფოდით და, ესეც არ იყოს, ბრძოლის დროს კაცს დაღლა სწრაფად გავიწყდება.
აბა, მაშინ რა ვიცოდით, რომ თურმე ალაჰმა ხელი აგვაღო და ბედისწერა ფეხდაფეხ მოგვდევდა!..
ფიცხელი ბრძოლა ატყდა, ჩანს, გურჯებს ჩვენს შესაკავებლად სულ დარჩეული მეომრები გამოეგზავნათ.
გუნდ-გუნდად ვიბრძოდით. მე ბრძოლაში გავერთე და არ გამიგია, როგორ დავშორდი ომან ფაშას.
ესეც, ეტყობა, ალაჰის ნება იყო და ბედისწერის განჩინება, თორემ აკი დათქმული მქონდა, ჩემს გაზრდილს გვერდიდან არასოდეს მოვცილებოდი!
ახლაც არ ვიცი, ასე როგორ გამიტაცა ბრძოლამ, რომ აღთქმა დავარღვიე.
ოი, ბედკრულო სულეიმან! დავარღვიე თუ არა აღთქმა, მოსახდენიც მაშინვე მოხდა:
ბრძოლაში გართულს უეცრად რაღაც საზარელი, ველური კივილი შემომესმა, რომელიც დღესაც ყურებში მიდგას:
`ჰაიტ! ტა-ტა-ტა-ტა-ტა!~ ისეთი ხმა იყო, ძარღვებში სისხლი გამეყინა და ხმალი ჰაერში გამიშეშდა.
წამიც და ჩემი მოპირდაპირე დამასწრებდა. ნეტა დაესწრო!
ნეტა ნაწილ-ნაწილ ავეკუწე! მაშინ ხომ ჩემი უბედური თვალები აღარ იხილავდნენ იმას, რაც იხილეს!..
სწრაფადვე მოვეგე გონს, მოწინააღმდეგეს ხმალი მხარში დავკარი
და, ცხენიდან რომ გადმოვარდა, იმ მხარეს მივიხედე, საიდანაც ის შემაძრწუნებელი ხმა მომესმა...
ო, მუხთალო წუთისოფელო! ო, ბედისწერის მსახვრალო ხელო!..
მივიხედე და ვხედავ, ჩემი არწივი შუბით მკერდგანგმირული მიწაზე გდია,
ზედ ერთი ვეება, გაბურძგნული გურჯი დადგომია, ცალი ხელი წვერში ჩაუვლია,
მეორეში ხანჯალი უჭირავს და ყელს ღადრავს...
გონს რომ მოვეგე, უკვე ცხენზე იჯდა და ომან ფაშას თავი ხელში ეჭირა.
აქ სხვებმაც დაინახეს და ისინი, ვინც უფრო ახლო იყვნენ, ხმალამოწვდილები მისკენ გაქანდნენ.
ხიფათი რომ იგრძნო, გურჯმა ომან ფაშას თავი უეცრად პირისკენ წაიღო.
ო, ალაჰ! იდიდოს შენი სახელი! მეგონა, შეჭმას უპირებს-მეთქი. გაოგნებული შევცქეროდი.
გურჯმა კი ომან ფაშას თავი წვერით კბილებშუა მოიქცია, ხელი გაითავისუფლა, ხმალი იშიშვლა და ცხენი ადგილს მოწყვიტა.
ომან ფაშას თავი მის ბანჯგვლიან მკერდზე უსასოოდ კონწიალობდა.
თითქოს რაღაც უმძიმეს კითხვაზე მწარე დასტურს იძლევაო.
სანამ რამეს მოვისაზრებდი, გურჯმა დაბნეულ მეომრებს შორის ცხენდაცხენ გაიკაფა გზა და მალე თვალს მიეფარა...
– მოხუცმა თავი ჩაჰკიდა და შეძრწუნებით ჩაიბუტბუტა, – შორიდან ორთავიან ურჩხულს ჰგავდა...
– აქ გაჩუმდა და დიდხანს ჩუმად იყო. ვიდექი და ველოდი.
მოხუცი როგორც იქნა გამოერკვა, ერთი შემოხედვა შემომხედა კიდეც ჩაბჟუტული თვალებით, მაგრამ ხმა აღარ ამოუღია.
მე ერთხანს კიდევ შევცქეროდი მოლოდინით და ბოლოს, რაკი დუ-მილს განაგრძობდა, ვკითხე:
– მერე? მერე რაღა მოხდა, სულეიმან ეფენდი?
მოხუცმა ოდნავ ასწია თავი და მოჭუტული თვალები შორეულ სივრცეს მიაპყრო.
– რაღა უნდა მომხდარიყო... – თქვა წყნარად და მწარე ნაღველით, – მზე ჩაქრა და ქვეყნიერება სიბნელეში გაეხვია...
სარდლობა ისმაილ ფაშამ ითავა, მაგრამ აბა ისმაილ ფაშა ომან ფაშას მაგივრობას როგორ გასწევდა!.. აკი ვერც გასწია.
გადამწყვეტ ბრძოლაში, მდინარის პირას, რომელიც ჩვენი მდინარეა,
რადგან ჩვენი მიწიდან მიედინება, ლუარსაბ-ხანმა და სააკაძემ ისეთი დღე დაგვაყარეს, ახალციხეში რამდენიმე კაციღა დავბრუნდით...
ეეჰ, სული ტკბილია, თორემ დაბრუნებას სიკვდილი მიჯობდა. აბა, მას შემდეგ ჩემს ცხოვრებას განა კიდევ ცხოვრება ჰქვია?!.
მოხუცი კვლავ გაჩუმდა.
ამჯერად დუმილი ჩვეულებრივზე მეტ ხანს გაგრძელდა.
ბოლოს, რა შევიტყე, ხმის ამოღებას აღარ აპირებდა, გავბედე და, უხერხულობა რომ გამეფანტა და ჩემი თავიც შემეხსენებინა, ვთქვი:
– საკვირველი კია, ასეთ ვაჟკაცს იმ გურჯმა როგორ აჯობა...
მოხუცმა ცერად გამომხედა და მინავლულ თვალებში წამით თითქოს ზიზღი გაუკრთა.
მერე მზერა ისევ ამარიდა, სივრცეს ჩააცქერდა და გაირინდა.
მეგონა, კვლავ ფიქრებში ჩაიძირა-მეთქი, მაგრამ უცებ შემცივნულივით გააკანკალა და გამოერკვა.
– ის ჯოჯოხეთი, რომელიც, ახლაც არ ვიცი, მართლა გადაგვხვდა თუ მოგველანდა, ჯერ კიდევ თვალწინ გვედგა.
ყველაზე მეტად ომან ფაშა იყო გაოგნებული.
დროდადრო გახევდებოდა, ლაპარაკს შუა სიტყვაზე შეწყვეტდა და თვალი გაუშტერდებოდა.
ახლა დანამდვილებით ვიცი, იმ წყეული მღვდლის უცნაურ ღიმილს ხედავდა, ტანჯულსა და ნეტარს.
ერთხელ ყურიც მოვკარი, ამგვარად გახევებულმა როგორ ჩაილაპარაკა:
`აკი ყველანიო, ალი მირზავ? მაშ, ეს რა იყო?..~ ასეთ დროს ბავშვიც კი აჯობებდა.
ჩანს, ბრძოლაშიც ეგრე მოუვიდა. აკი ვამბობ, იმ წყეული მღვდლის სული ბედისწერასავით მოგვდევდა ფეხდაფეხ...
თორემ ისე ერთი გურჯი რას მიქვია, გურჯების მთელი გუნდი ვერ გაუმკლავდებოდა.
აღმოსავლეთში კაცს თავშეკავება გმართებს. სულწასულობა თუ შეგატყეს, ძვირად დაგისვამენ.
მაგრამ ეს სიბრძნე მაშინ გულიდან გადამვარდა, ცნობისწადილი ვეღარ დავიოკე და მოუთმენლად ვკითხე:
– ასეთი რა შეგემთხვათ, სულეიმან ეფენდი? ან ის მღვდელი ვინ იყო?
მოხუცმა მწარე სინანულით გადაიქნია თავი.
– შორეული ქვეყნებიდან მოსული უცხო გვარ-ტომის ხალხი მღვდლის ამბავსაც კითხულობს, ომან ფაშავ, ჩემო არწივო...
თუმც რა გასაკვირია: განა ის წყეული მღვდელი შენი ბედისწერა არ იყო?!
ალაჰის ნება, ალაჰის რისხვა და ალაჰის მახვილი...
– და უცებ დაჰკივლა, – იყიდეთ რაჰათ-ლუხუმი!
მთელი სტამბოლი რომ მოიაროთ, ასეთ გემრიელ რაჰათ-ლუხუმს ვერსად ნახავთ! იყიდეთ რაჰათ-ლუხუმი!
აქ პირველად გამკრა ეჭვმა, ეგებ ყველაფერი ეს მხოლოდ და მხო-ლოდ სავაჭრო ხრიკია,
რაჰათ-ლუხუმის გასასაღებლად მოგონილი, და ვინ იცის, ცბიერი მოხუცი გულში ჩემს მიამიტობაზე იცინის-მეთქი.
არადა, მე აქ, სტამბოლში, ჰერცოგს სწორედ სავაჭრო საქმეთა მრჩევლად ვახლდი!
მაგრამ, ტყუილი იყო თუ მართალი, ომან ფაშას თავგადასავალმა უკვე ისე გამიტაცა, რომ უკან დახევა აღარ შემეძლო.
ამიტომ კიდევ ერთი ულუფა ვიყიდე და ძალისძალად შევჭამე.
მოხუცმა ფული წეღანდელივით ყურადღებით გასინჯა, შარვალში ჩაიტენა, მერე ხელები მუხლებზე დაიწყო, გაშეშდა,
გაირინდა და, საბოლოოდ რომ ჩაიძირა სადღაც, თვალუწვდენელ სიღრმეში, წეღანდელივით მოთქმითა თუ წამღერებით ალაპარაკდა:
– ო, წყეულო მიწავ, ცბიერებისა და მზაკვრობის ბუდევ!
ალაჰი უპატრონოდ არ დაყრის თავის შვილებს.
ალაჰი ურიცხვ ლაშქარს გამოგზავნის და ქვეყნიერების ვრცელ ფარდაგზე შანთით ამოწვავს იმ ადგილს,
სადაც შენი ტურფა მიწა-წყალია ამოქარგული.
ო, ბოროტებისა და უკეთურობის აკვანო! ცეცხლის ენები გადაბუგავს შენს სამყოფელს!
სისხლის მდინარეში დაიხრჩობი! ფერფლი და ნაცარი დარჩება შენი ქალაქებიდან და დაბებიდან!
– ეს რომ თქვა, მოხუცი გაჩუმდა.
ერთხანს ჩუმად იყო და მერე წყნარად განაგრძო, – ომან ფაშა ახალციხეში ჯარს წვრთნიდა და ბედს ელოდა.
ხოლო ბრძენი სწორედ ის არის, ვისაც ლოდინი შეუძლია.
მართლაც, ერთ დღეს ამბავი მოგვივიდა, ლუარსაბ-ხანს მცირე ამალით თავის საზაფხულო სამყოფელში დაედო ბინა,
რომელიღაც სოფელში, რომლის სახელი მაშინ ვიცოდი, მაგრამ მერე დამავიწყდა.
ჩვენ ეს ამბავი კარგად შევამოწმეთ და, რა დავრწმუნდით, ყველაფერი მართლა ასე იყო, საიდუმლოდ შევუდექით ლაშქრობის სამზადისს.
თუ საზღვარს სწრაფად და უჩუმრად გადავლახავდით,
ადვილად შეგვეძლო მოულოდნელად დავცემოდით ლუარსაბ-ხანს და ტყვედ ჩაგვეგდო თავის ამალიანად, რომელთა შორის სააკაძეც იყო.
მაშინ სააკაძეს არ ვიცნობდით და ერთი უბრალო დიდებულთაგანი გვეგონა, სხვათა მსგავსი და ფარდი.
თურმე რა გველეშაპი და ტარტაროზი გაგვიშვია ხელიდან!
მაგრამ ალაჰმა ინება, რომ ის სისხლის ზღვა, რაც მისი მუხანათობითა და ავკაცობით დაიღვარა, დაუღვრელი არ დარჩენილიყო...
მე და ომან ფაშა გურჯისტანში ნამყოფი არ ვიყავით და იქაურობას ნაკლებად ვიცნობდით.
მართალია, ახალციხეში მრავალი გურჯი ცხოვრობდა, მაგრამ ესენი უმეტესად ქლესა მონები იყვნენ,
ხოლო მონების მიხედვით რომ მთელ ხალხზე იმსჯელო, უეჭველად მოტყუვდები.
ჩვენი ვარაუდით, როდესაც ლუარსაბ-ხანს შევიპყრობდით, ქართლის გამგებლობას სულთანი ომან ფაშას მისცემდა.
უცხო ქვეყანა რომ მართო, დიდი სიფრთხილე და წინდახედულება გმართებს.
მონების ცნობა აქ არას გარგია, მონა ყველგან ერთნაირია.
ხალხის ზნე და ადათი უნდა შეისწავლო, უნდა მიუხვდე, რა გულისთქმა აქვს, რა სწადია და რას გიმალავს;
უნდა გამოიცნო, რა მანქანებით მოუქონო თავი და როგორ ჩაუნერგო შიში და სიყვარული.
იმ დროს ახალციხეში მრავალი დიდებული იყო, გურჯისტანს რომ კარგად იცნობდა,
მაგრამ მე და ომან ფაშამ ალი-მირზასთან დათათბირება ვამჯობინეთ.
ალი-მირზას მრავალი წელი დაეყო გურჯისტანში და კიდევაც დიდხანს აპირებდა დარჩენას,
მაგრამ ქართლის მაშინდელმა მპყრობელმა, სვიმონ-ხანმა, რაღაცაზე აითვალწუნა,
აუხირდა, ბოლოს, საბაბი რომ ჰქონოდა, მსტოვრობა დასწამა, დაასაჭურისებინა და თავისი სამფლობელოდან გამოაძევა.
მას შემდეგ ახალციხეში ცხოვრობდა და მთელ სამაჰმადიანოში გამოჩენილი ბრძენისა და მისნის სახელი ჰქონდა გავარდნილი.
ჩვენი სტუმრობა დიდად ეამა და შესაფერი პატივითაც მიგვიღო.
როდესაც შეიტყო, გურჯისტანში ლაშქრობას ვაპირებდით, თვალები ნეტარებით მილულა და სასოებით, თითქოს ლოცვას ამბობსო, ჩაიმღერა:
`გურჯისტანი ტკბილია, როგორც იქაური ყურძნის მარცვალი.
ნელ-ნელა უნდა დააჭირო კბილი და ისე გასრისო, რომ სისხლის ყოველ წვეთს გემო ჩაატანო...~
ომან ფაშამ ჩვენი გეგმა წვრილად უამბო და უთხრა, თუ რა რჩევა და თათბირი გვჭირდებოდა მისგან,
ხოლო მე, საუბარი რომ პირდაპირ საჭირო საგნისკენ წარმემართა, ვკითხე,
ამბობენ, გურჯებში მრავალი მოღალატის პოვნა შეიძლება, და თუ მართალია-მეთქი.
ამაზე ალი-მირზამ გაიღიმა და მომიგო, ბუნებით ყველა გურჯი მოღალატეა,
ოღონდ ეგ არის, ზოგს ეძლევა ღალატის საშუალება და ზოგს არაო, – მერე დაუმატა,
– მაგრამ მოღალატესთან საქმის დაჭერას სიბრძნე სჭირდება,
რადგან, ვინც მოყვარეს უღალატებს, ის მტერსაც უღალატებს,
შენი მტრის მოღალატე ან უნდა მოკლა ან ძალიან დიდი ჯამაგირი გაუჩინოო.
ბრძენი იყო ალი-მირზა, თანაც გურჯებსა და გურჯისტანს, ჩანს, მართლა კარგად იცნობდა.
შურიანები არიანო, გვითხრა, ერთიმეორის სიკეთე მოსვენებას უკარგავთ
და, ვინც მათს ამ თვისებას ბრძნულად გამოიყენებს, როცა დასჭირდება, ერთმანეთს იოლად გადაჰკიდებსო.
გურჯი უნდა აქოო, დაგვარიგა, თავი ისე უნდა მოაჩვენო, ვითომ შენ იმის ფერხთა მტვრად არა ღირხარო,
გურჯი გულუბრყვილოა, თანაც გადამთიელის ნათქვამს ყოველთვის უფრო იოლად იჯერებს, ვიდრე თავისიანისას,
ამიტომ სწრაფად მოგენდობა და შეუყვარდები, ხოლო რაკი შენ შეუყვარდები, საკუთარი ძმა შესძულდება,
რადგან ერთი გურჯის გულში ორი სიყვარული ვერ ეტევაო.
გურჯების უგუნურობა ყვეელაზე უკეთ მათს ამპარტავნობაში ჩანსო;
თავიანთ ურიცხვ ნაკლს ისე სასოებით მალავენ, თითქოს ერთი რამ ძვირფასი საგანძური იყოს;
ყველაფერი შეიძლება გაპატიონ, მაგრამ მათი ნაკლი თუ შეამჩნიე, ამას არამც და არამც არ გაპატიებენ,
ამიტომ თავი ისე დაიჭირეთ, ვითომ გურჯისთანა სრულქმნილი თქვენს დღეში არავინ გენახოთ;
ამით ორ რამეს მიაღწევთ – მორჩილებაშიც გეყოლებათ და თავის უთვალავ ნაკლსაც ვერასოდეს მოიშორებსო.
ოქრო წაიღეთ გურჯისტანშიო, გვირჩია, ბევრი ოქრო წაიღეთ, გურჯი ოქროს დახარბდება და მონად გაგიხდება,
ხოლო რაკი მონად გაგიხდება, არც ოქროს დაკარგავ, რადგან შენი მონის ოქრო იგივე შენი ოქროა.
გახსოვდეთ, მაძღარი გურჯი კარგი გურჯია, მაძღარ გურჯს ბრძოლა არ უყვარს, მაძღარ გურჯს მხართეძოზე წოლა და სლოკინი უყვარსო.
მე სულთნის ლაშქარში მრავალი გურჯი მენახა, რომელთაც ომებში დიდად გაეთქვათ სახელი, ამიტომ ვკითხე, ბრძოლა როგორი იციან-მეთქი.
ბრძოლა კარგი იციანო, მომიგო ალი-მირზამ, მაგრამ ისეთი არა, როგორც ღალატი,
ღალატის ხელოვნებაში მაგათ ბადალი არა ჰყავთო, ისე კი, სხვის ლაშქარში უფრო მონდომებით იბრძვიან,
ვინაიდან უცხოთა წინაშე თავის გამოჩენა უყვართო.
ბოლოს მე და ომან ფაშამ სიტყვა იმაზე ჩამოვუგდეთ, რაც ყველაზე მეტად გვაფიქრებდა:
ლუარსაბ-ხანს, ეჭვი არაა, საზღვარზე მეთვალყურე ლაშქარი ეყოლებოდა დაყენებული,
რომელიც, შეგვნიშნავდა თუ არა, მეფესთან მყისვე მაცნეს აფრენდა.
ჩვენ ამ ლაშქრისა არც ადგილსამყოფელი ვიცოდით და არც რიცხვმრავლობა, ამიტომ იმედს სისწრაფეზე ვამყარებდით.
საზღვრამდე შეძლებისდაგვარად უჩუმრად უნდა გვევლო,
ისე რომ, როცა შეგვნიშნავდნენ და მაცნეს გაგზავნიდნენ, ეს მაცნე იმდენად ვერ დაწინაურებულიყო,
რომ ლუარსაბ-ხანს ლაშქრის შეყრა მოესწრო.
ალი-მირზამ ჩვენი გეგმა მოიწონა.
მაცნეს სულაც არ გაგზავნიანო, გვითხრა, მთა-მთა კოცონებს დაანთებენ და თვალის დახამხამებაში აცნობებენ თქვენს გამოჩენას,
ამიტომ ისა სჯობს, როგორმე მენაპირე ლაშქრის ადგილსამყოფელი დაადგინოთო.
გვასწავლა კიდეც, თუ როგორ უნდა დაგვედგინა: ლაშქრობის ამბავი, ასე საიდუმლოდ რომ ინახავთ, სანდო მსტოვრებს გაუმხილეთ,
რათა იმათ საეჭვო გურჯებს ჩააწვეთონ ყურში, ოღონდ თვალიც ადევნონ, რომ მეტი არ მოუვიდეთ,
და თუ სამ დღეში ლუარსაბ-ხანის მენაპირე გუნდის ადგილსამყოფელი ვერ შეიტყეთ,
მაშ მე ალი-მირზა არ ვყოფილვარ და გურჯისტანი არ მცნობიაო.
ხოლო ადგილსამოყფელს რა გაიგებთ, ნაშუაღამევს წაადექით თავს;
გურჯი არხეინია და უზრუნველი, მუდამ ღვთის იმედზეა და თავისი გასაკეთებელიც ღმერთს უნდა გააკეთებინოს.
ღამე ღვინოს დალევენ და, თუ ხერხიანად ივლით და ალაჰის ნებაც იქნება, მთვრალებსა და მძინარეებს ამოხოცავთო.
ალი-მირზას რჩევა ჭკუაში დაგვიჯდა, საიდუმლო სამზადისს მცირე რამ ჭუჭრუტანა დავუტანეთ
და საიმედო მსტოვრების მეშვეობით უაღრესად ფრთხილად გავავრცელეთ ხმა, რომ სალაშქროდ ქართლს მივდიოდით.
მართლაც მესამე საღამოს ერთი გურჯი გვეწვია და ომან ფაშას ნახვა ითხოვა.
შესახედავად მშვენიერი ვაჟკაცი იყო, მაღალი, წარმოსადეგი, ლამაზი, მხარბეჭიანი.
კეხიანი ცხვირი ჰქონდა, აზიდული წარბები და გრძელი ულვაშები.
ამაყად შემოვიდა, დარდიმანდულად, ბეჭების რხევით.
თავი ღირსებით დაუკრა ომან ფაშას, ფრიად საიდუმლო სალაპარაკო მაქვსო, უთხრა და თვალით ჩემზე ანიშნა.
ომან ფაშა ისე შეხვდა, როგორც საპატიო სტუმარს,
მაგრამ ისიც უთხრა, სულეიმანი ჩემი მარჯვენა ხელია და მისგან დამალული არაფერი მაქვსო.
გურჯს ეს მაინცდამაინც არ მოეწონა და მთელი საუბრის განმავლობაში დროდადრო ამრეზით გადმომხედავდა ხოლმე.
სათქმელი კი პირდაპირ დაიწყო, მიუკიბავ-მოუკიბავად.
მე ვერავინ ვერაფერს გამომაპარებს, ვიცი, ქართლს მიდიხართ სალაშქროდო.
მე და ომან ფაშამ თავი მოვიკატუნეთ, ვითომ გურჯის ნათქვამი დიდად გაგვიკვირდა.
გურჯმა რომ ეს შენიშნა, ეამა, გაიღიმა კიდეც და კმაყოფილმა დაგვიწყო დამშვიდება,
ნუ გეშინიათ, არავისთვის მითქვამს და არც ვაპირებ ვინმეს ვუთხრა,
პირიქით, აქ იმისთვის მოვედი, რომ სამსახური გაგიწიოთ.
ლუარსაბ მეფე მე თქვენზე ნაკლებ არ მეჯავრება, ადგილ-მამული წამართვა და, რომ არ გამომესწრო, თავსაც გამაგდებინებდა,
ასე რომ, მეგობრად მიგულეთ, მაგრამ ერთი კი იცოდეთ, ეს საქმე არც ისე იოლია, თქვენ რომ გგონიათ,
ლუარსაბი ახლა ღონიერია, და თუ მოულოდნელად არ დაეცით, ვერაფერს დააკლებთ.
პირველ რიგში მენაპირე ლაშქარი უნდა მოუსპოთ, ისე უნდა მოუსპოთ, რომ მეფეს ამბავი არ მიუვიდეს,
მენაპირე ლაშქრის ადგილსამყოფელი კი ამჟამად ახალციხეში ჩემს გარდა არავინ იცისო.
და გაჩუმდა. ომან ფაშამ ოქროთი სავსე ქისა აიღო, ხელში შეათამაშა, და, ეს თუ იკმარებსო, ჰკითხა.
გურჯი შეეცადა სიხარული დაემალა, მაგრამ ისე ვერ დამალა, როგორც ეწადა.
თუმცა თავი მაინც ყოჩაღად დაიჭირა.
ჩემი მიზანი შურისძიებაა და არა ოქროს შოვნაო, თქვა,
ლუარსაბ მეფის წყალობით რომ შიშველ-ტიტველი და ცარიელ-ტარიელი არ გადმოვხვეწილიყავი ახალციხეში,
მაგ ოქროს ხელსაც არ ვახლებდიო.
მერე წვრილად, გასაგებად აგვიხსნა მენაპირე ლაშქრის ადგილსამყოფელი.
როცა დაამთავრა, წამოდგა და ხელი ქისისკენ გაიწოდა.
ომან ფაშა ჩემი გაზრდილი იყო! ქისა ზურგსუკან დამალა, თავი გაიქნია და ღიმილით უთხრა,
ჯილდოს საზღვარზე მიიღებ, როცა მენაპირე ჯართან მიგვიყვანო.
გურჯს თვალებში რისხვა გუკრთა, მაგრამ თავი შეიკავა და ესღა თქვა,
გეტყობა, ქართველი კარგად ვერ გცნობია, თორემ ისიც გეცოდინებოდა, რომ ქართველის სიტყვა კლდესავით მტკიცეაო.
მაინც ასე სჯობსო, მიუგო ომან ფაშამ და იმ გურჯსაც სხვა რა დარჩენოდა, დათანხმდა,
თავი ცივი ღირსებით დაუკრა და ბეჭების უკმაყოფილო რხევით გავიდა.
სალაშქროდ რომ ავიყარეთ და ახალციხიდან გავედით, ომან ფაშას ის გურჯი გვერდიდან არ მოუშორებია.
ამჯერადაც ალი-მირზას რჩევას მივდიეთ და გურჯების ბანაკს ნაშუაღამევს მივადექით.
ყველაფერი ისე მოხდა, როგორც ალი-მირზამ იწინასწარმეტყველა:
ღვინით დამთვრალ გურჯებს ღრმა ძილით ეძინათ და, სანამ გამოფხიზლდებოდნენ და მიხვდებოდნენ, რა რისხვა დაატყდათ თავს, საქმე უკვე მოთავებული გვქონდა.
არავინ წაგვსვლია, უკლებლივ გავჟლიტეთ ყველანი, ჩვენ კი სულ სამი კაცი მოგვიკლეს და ორიც მსუბუქად დაგვიჭრეს.
დილამდე იქ დავრჩით. მეორე დღეს კიდევ ბევრი გვქონდა სავალი და ლაშქარს დასვენება სჭირდებოდა.
ჩვენ – ომან ფაშა, მე და სხვა დიდებულები – გურჯების მეთაურთა კარავში დავბანაკდით.
დილაუთენია ომან ფაშას ის ჩვენი გურჯი ეწვია.
შემოვიდა მაღალი, ტანადი, ულვაშებაპრეხილი, დინჯად დაგვიკრა თავი და ომან ფაშას ნიშნისმოგებით უთხრა,
ახლა ხომ დარწმუნდი, რომ ქართველის სიტყვა სანდოაო.
არც აქამდე მეპარებოდა ეჭვიო, თავაზიანად მიუგო ომან ფაშამ.
აბა, მაშ მე ამას იქით აღარ გჭირდები და ახალციხეში დავბრუნდებიო, თქვა გურჯმა.
ომან ფაშამ ქისა გაუწოდა. გურჯმა ქისა ჩამოართვა, კიდევ ერთხელ დაგვიკრა თავი ყველას დინჯად და ღირსებით,
შეტრიალდა და, წელში ამაყად გამართული, მხრების რხევით წავიდა.
ახლა მხრებს უფრო ათამაშებდა, ვიდრე არხევდა.
მანამდეც შემიმჩნევია, მაგრამ ყურადღება არ მიმიქცევია, ამის შემდეგ კი საგანგებოდ ვაკვირდებოდი და დავრწმუნდი,
რომ, როცა გურჯი მხრებს ასე არხევს და ათამაშებს, ეს იმის ნიშანია, რომ სინდისი სუფთა არა აქვს.
ომან ფაშა ყოველგვარ იარაღს კარგად ხმარობდა, მაგრამ განსაკუთრებით დანის ტყორცნა ემარჯვებოდა.
უყვარდა კიდეც. გურჯი სწორედ კარვის გასასვლელამდე იყო მისული.
ერთი შეკრთა და უცბად გაშეშდა. მხრების თამაშიც წამსვე შეწვიტა, ოდნავ აიზიდა, თითქოს ფეხის წვერებზე უნდა შედგესო.
მცირე ხანს ასე იყო გახევებული, გეგონებოდათ, რაღაცაზე დაფიქრდაო.
მერე ნელა შემოტრიალდა და განცვიფრებული მზერა ომან ფაშას მიაპყრო.
ამ დროს მუხლებმაც უმტყუნეს. თითქოს პირქვე უნდა დამხობილიყო, მაგრამ უეცრად უკან გადაქანდა და მოწყვეტით დაეცა ზურგზე.
ბეჭებში გარჭობილი დანა მკერდში გამოუვიდა.
`ჭეშმარიტად ბრძენია ალი-მირზა~, თქვა ომან ფაშამ, მცველებს უხმო და გვამი გაატანინა,
ქისა კი თავის თანაშემწეს გადასცა და უბრძანა ლაშქრისთვის დაერიგებინა. – სულეიმანი გაჩუმდა.
მე ველოდი, თან ვცდილობდი, მოუთმენლობა არ დამტყობოდა.
მოხუცი დიდხანს დუმდა და იმის გაფიქრებაზე, რომ ერთი ულუფა რაჰათ-ლუხუმის შეჭმა კიდევ მომიწევდა, ტანში გამაჟრჟოლა.
ცოტა ხნის შემდეგ ხავილი დაიწყო. ეტყობოდა, ყელში თუ ფილტვებში ჰაერის მოძრაობას რაღაც აბრკოლებდა
და ყოველ ჩასუნთქვაზე და ამოსუნთქვაზე გაბმული, საწყალობელი, გულისგამაწვრილებელი ხმა ამოსდიოდა.
იმ დროს, როდესაც მომეჩვენა, ჩაეძინა-მეთქი, და იმედი საბოლოოდ გადამიწყდა, მოხუცი ისევ ალაპარაკდა.
ოღონდ ახლა ხმა შეეცვალა, რაღაც უცხო გაუხდა, ცივი და შორეული, თითქოს მისი დაწყებული ამბავი ვიღაც სხვამ განაგრძო,
– ორჯერ მოგვცა ნიშანი ყოვლადძლიერმა ალაჰმა.
პირველი ნიშანი იმ ღამეს მოგვცა, მენაპირე ლაშქარი რომ გავწყვიტეთ, მაგრამ გამარჯვებამ ისე დაგვათრო და გაგვაბრუა, ვერ შევიტყეთ.
თუ გულისყური მუდამ გამახვილებული არა გაქვს, ზეგარდმო ნიშანი ძნელი შესამჩნევია.
ახალციხიდან ომან ფაშამ ორი მეგზური იახლა, რომლებიც ლუარსაბ-ხანის სამფლობელოს ზედმიწევნით კარგად იცნობდნენ.
ერთი ქართლში ნაცხოვრები სპარსი იყო, მეორე კი ახალციხელი გურჯი.
მენაპირე ლაშქართან ბრძოლაში, როდესაც სამი კაცი მოგვიკლეს, ამ სამიდან ერთი სწორედ ის სპარსი მეგზური იყო.
რაკი მეორე მეგზურიც გვყავდა, მაშინ ამ ამბისთვის ყურადღება არ მიგვიქცევია და ალაჰის ნიშანი არ დაგვინახავს.
ადრიანად ავიყარეთ და გზა განვაგრძეთ.
შუადღის ხანს დასახლებულ ადგილებს მივაღწიეთ.
ორი სოფელი ისე გავიარეთ, ძეხორციელი არ შეგვხვედრია,
ჩანს, მაცხოვრებლებმა შორიდანვე შეგვამჩნიეს და, როგორც სჩვეოდათ, დიდიან-პატარიანად ტყეში გაიხიზნენ.
დავლაც ბევრი ვერაფერი ჩავიგდეთ ხელთ.
მეორე სოფელს რომ გავცდით, ალაჰმა კიდვ ერთი ნიშანი მოგვცა: გურჯი მეგზურიც დაიღუპა.
ვიწრო თავდაღმართში, კლდიან და ქვიან ადგილას, მეგზურის ცხენს მოულოდნელად ფეხი აუსხლტა,
წაიფორხილა, თავი ვეღარ შეიმაგრა, მოწყვეტით დაეცა და მხედარი ქვეშ მოიყოლა.
ყველაფერი ეს თვალის დახამხამებაში მოხდა.
როცა რამდენიმე კაცი ჩამოქვეითდა და ცხენი რის ვაი-ვაგლახით გვერდზე გადაათრია, მეგზური უკვე მკვდარი ეგდო.
ჩვენ ყველანი ლუარსაბ-ხანის მალე შეპყრობის იმედით ვიყავით დაბრმავებული და დაყრუებულები,
თორემ ეს მეორე ნიშანი იმდენად ცხადი და მკაფიო იყო, ბავშვიც კი მიხვდებოდა.
ეეჰ, ვინც ალაჰს ყურს არ უგდებს, არ შეიძლება თავი არ წააგოს...
ომან ფაშამ ლაშქარი შეაყენა, დიდებულები მიგვიხმო და რჩევა გვკითხა.
გადავწყვიტეთ, ჯერჯერობით გზა გაგვეგრძელებინა, როცა გაშლილ ადგილს მივადგებოდით,
სადაც შეუმჩნევლად გავლა არ მოხერხდებოდა, იქ ლაშქარი გაგვეჩერებინა,
რამდენიმე კაცი უჩუმრად დაგვეწინაურებინა, პირველსავე სოფელს დავცემოდით და ახალი მეგზური გაგვეჩინა.
ის იყო, თათბირს მოვრჩით და ომან ფაშას ლაშქრისთვის დაძვრის ნიშანი უნდა მიეცა,
ქვემოთ, ცოტა მოშორებით, სადაც მოსახვევი იწყებოდა, ფლოქვების ხმა მოგვესმა. ომან ფაშამ სიჩუმე ბრძანა.
რაღაც უამური რომ ვიგრძენი, მაშინვე მივხვდი, მაგრამ რისგან იყო, ვერ გავიგე და, ჩემდა საუბედუროდ, არც შემიწუხებია თავი, რომ გამეგო.
მხოლოდ მერე, – ვაგლახ, გვიანღა – მომაგონდა, რომ ხმა უცნაური მეჩვენა,
მოგუდული, უცხო, შორეული, თითქოს სადღაც ვიღაცის ვეება გული გამალებით სცემდა.
მცირე ხნის შემდეგ მოსახვევში ჯორზე ამხედრებული მღვდელი გამოჩნდა.
თავი ჩაეკიდა და ისე ჩაფლულიყო ფიქრებში, სანამ ჩვენს დანახვაზე ჯორი მოწყვეტით არ შედგა, არაფერი გაუგია.
ჯორი რომ შედგა, მაშინღა აიღო თავი.
ოცდათხუთმეტი წლისა თუ იქნებოდა, მრგვალი პირისახე ჰქონდა, ქერა თმა-წვერი და თაფლისფერი თვალები.
ამოდენა ლაშქარი რომ დაინახა, ფერი დაკარგა, წამით შეტრიალება და გაქცევა დააპირა,
მაგრამ მაშინვე მიხვდა, რომ ვერსად წაგვივიდოდა, და გადაიფიქრა.
იჯდა ჯორზე გახევებული, კანკალებდა და უაზროდ შემოგვცქეროდა.
ჩვენ ჩვენი სიბრმავითა და სიბრიყვით ამ მღვდლის გამოჩენა მივიღეთ ალაჰის ნიშნად:
მართლაცდა, წუთის წინ მეგზური დავკარგეთ და ვერც კი მოვასწარით საგონებელს მივცემოდით,
რომ ახალი მეგზური თავისი ფეხით გვეახლა.
სხვა რაღა გვინდოდა? `ალაჰი დიდია და მწყალობელი, – თქვა ომან ფაშამ, – აქ მომგვარეთ ეგ გურჯი!
~ ორი მებრძოლი წამსვე ჩამოქვეითდა, მღვდელი ჯორიდან ჩამოსვა და ომან ფაშას წინ დაუყენა.
მღვდელი შიშისაგან წამხდარი იყო და თვალებს დაფეთებული აცეცებდა.
ომან ფაშამ გაუღიმა და უთხრა: `შენი თავი ალაჰმა გამომიგზავნა, გურჯო~.
როდესაც გურჯთა ენის მცოდნემ ომან ფაშას სიტყვები მის ენაზე უთხრა მღვდელს,
იმან ჯერ ომან ფაშას შეხედა, წამსვე ისევ აარიდა თვალი, აკანკალებული ხელი ასწია და პირჯვარი გამოისახა.
`ნუ გეშინია, არას გერჩი, – დაყვავებით უთხრა ომან ფაშამ, – ოღონდ, რასაც გიბრძანებ, ის უნდა შეასრულო~.
მღვდელი ისე იყო გონებაარეული, ომან ფაშას დაპირება, ეტყობა, ვერც კი გაიგო.
`ხომ იცი, ლუარსაბ-ხანი სად იმყოფება?~ – ჰკითხა ომან ფაშამ.
მღვდელი, როგორც იქნა, გონს მოეგო, თვალებში აზრის ნატამალი გაუკრთა,
მიხვდა, რას ეკითხებოდნენ, და უარის ნიშნად თავი გაიქნია, არ ვიციო.
მაშინ ომან ფაშამ ის სოფელი უხსენა, რომლის სახელი მაშინ ვიცოდი და მერე დამავიწყდა, და ჰკითხა, ეს სოფელი ხომ იცი სადააო.
მღვდელმა ჯერ ომან ფაშას შეხედა, მერე მე შემომხედა, მერე სხვა დიდებულებს მოავლო თვალი, თითქოს რაღაცის გაგებას ლამობსო.
ბოლოს თავი დაიქნია, ვიციო. `ძალიან კარგი, – თქვა ომან ფაშამ და ბრძანა,
– მოჰგვარეთ ჯორი! – ბრძანება რომ შეასრულეს, ისევ მღვდელს მიუბრუნდა,
– აბა, შეჯექი ჯორზე, გაგვიძეხ და პირდაპირ მაგ სოფელში მიგვიყვანე!~
მღვდელი ახლა ისე აღარ კანკალებდა, მაგრამ ჩუმად იყო და მაშინ ვერ მივხვდით, ყოყმანობდა თუ სხვა რამეს ფიქრობდა.
მღვდლის სიჩუმეზე ომან ფაშა, ცოტა არ იყოს, გაწყრა და ხმაში სუსხი გამოურია:
`ვერ გაიგე, გურჯო, რა გითხარი?! – მერე ისევ დაუწია ხმას და ტკბილად განაგრძო,
– თუ გაგვიძღვები და ლუარსაბ-ხანთან მიგვიყვან, სიცოცხლეს გაჩუქებ და სართად ერთ ქისა ოქროსაც დაგიმატებ,
თუ არა და დაუყოვნებლივ მოკვდები, ლუარსაბ-ხანის ადგილსამყოფელს კი უშენოდაც იოლად მივაგნებთ~.
როდესაც ეს სიტყვები გურჯთა ენაზე უთარგმნეს, მღვდელმა ომან ფაშას შეხედა და თვალებში წამით რაღაც ნაპერწკალი გაუკრთა.
მე ეს ნაპერწკალი ოქროს ხსენებას მივაწერე და გულში გამეცინა.
მღვდელმა კი, უკვე თითქმის სრულიად დამშვიდებულმა, ომან ფაშას შემდეგი უთხრა:
`მე მაშინ მოვკვდები, როცა უფალი ჩემი ღმერთი იესო ქრისტე ინებებს~,
– და კვლავ პირჯვარი გამოისახა. ჩემი ვარაუდით მღვდელი ვაჭრობას აპირებდა,
რათა, რაც შეიძლება, მეტი ოქრო დაეცინცლა ჩვენთვის, მაგრამ მისმა ყბედობამ ომან ფაშა რისხვით აავსო.
სწრაფად გადაიხარა ცხენიდან, მღვდელს წვერში წაავლო ხელი,
თავი აუწია, თვალებში ჩახედა და კბილთა ღრჭენით უთხრა:
`ახლა მე ვარ შენი ღმერთი და შენი სული ჩემს ხელთაა!~
ამ სიტყვებით მისი წვერი ერთი მძლავრად შეანჯღრია, მერე თავი კიდევ უფრო მაღლა აუწია
და, როცა მღვდელს ყელის ძარღვები დაეჭიმა, თვალები გადმოეკარკლა და სუნთქვა შეეკრა, მაშინღა გაუშვა.
`აბა, შეჯექი ჯორზე და გაგვიძეხ~.
მღვდელს ხველება აუვარდა და ტკივილისაგან ერთხანს ხმა ვეღარ ამოიღო,
ბოლოს, როგორც იქნა, ყელი ჩაიწმინდა და თქვა:
`მეფის ღალატს მე ჩემი ნებით ვერ გავბედავ.
უნდა ვილოცო და ჩემს მაცხოვარ იესო ქრისტეს დავეკითხო.
თუ დასტურს მომცემს, გაგიძღვებით, თუ უარს მეტყვის, ვერ გაგიძღვებით~.
მე ვიცოდი, რომ მრისხანების ჟამს ომან ფაშას შეიძლებოდა გონება ამღვრეოდა და ისეთი რამ ჩაედინა,
რაც მერე სანანებელი გაგვიხდებოდა, ამიტომ სწრაფად ამოვუდექი გვერდით და სწორედ იმ წამს, რა წამსაც დანა იძრო, ვუთხარი:
`ნუ აჩქარდები, დიდო სარდალო. დაე, ილოცოს და დაეკითხოს თავის იესო ქრისტეს.
მაგას ლოცვა იმისთვის სჭირდება, რომ ღალატი ღმერთს გადააბრალოს და ოქრო ისე იშოვოს, სინდისმა არ შეაწუხოს~.
ომან ფაშას, როგორც სჩვეოდა, სიბრაზემ უცბადვე გაუარა და მღვდელს მიუბრუნდა: `ნება მომიცია, გურჯო.
ილოცე და დაეკითხე შენს ღმერთს.
ისიც უთხარი, ომან ფაშას ასე სწადია-თქო, უფრო იოლად გამოსტყუებ დასტურს!~
ამ სიტყვებმა ლაშქარში მხიარული სიცილი გამოიწვია.
ეეჰ, მაშინ ჯერ კიდევ ვიყავით ოხუნჯობის გუნებაზე...
მღვდელი რამდენიმე ნაბიჯზე გაგვშორდა, პირი აღმოსავლეთით ქნა, დაიჩოქა, თვალები მაღლა აღაპყრო და გაუგებარ ბუტბუტს მოჰყვა.
ვიწრო ხეობაში ვიდექით, ქვიან, ოღრო-ჩოღრო გზაზე.
შუადღე იყო და უმოწყალოდ ცხელოდა. გზას ორსავ მხარეს კლდოვანი ბექობი მისდევდა, რომლის თავზე მაღალი, ხშირი ტყე იწყებოდა.
სიჩუმე იდგა და ირგვლივ არაფერი მოძრაობდა, მხოლოდ ხვლიკი თუ გაისრიალებდა დროდადრო მზისგან გახურებულ ბექობზე.
მღვდელმა ბუტბუტი მალე შეწყვიტა, მაგრამ კიდევ დიდხანს იდგა მუხლებზე, გაშეშებული და ზეცისკენ თვალებაპყრობილი,
ბოლოს წამოდგა და მოტრიალდა. სახე უელავდა და თვალებიდან თითქოს სხივებს აფრქვევდა.
მე ეს მაინცდამაინც არ გამკვირვებია.
მართალია, ამ დამფრთხალი ქრისტიანი მღვდლისაგან ცოტა მოულოდნელი კი მეჩვენა,
მაგრამ, საერთოდ, ვიცი, ჩემს თავზეც გამომიცდია და სხვებისთვისაც შემიმჩნევია,
რომ ღრმა და გულწრფელი ლოცვის დროს, როცა თვალის მაგიერ სულით იხედები,
კაცს ასეთი რამ ზოგჯერ გემართება. მღვდელი ომან ფაშასკენ წამოვიდა.
ახლა სავსებით დამშვიდებული იყო და შიშისა აღარაფერი ეტყობოდა.
მივიდა ომან ფაშასთან და უთხრა:
`უფალმა ჩემმა ღმერთმა იესო ქრისტემ, კურთხეულ იყოს მისი სახელი, შენი მორჩილება და სამსახური მიბრძანა~.
`საუცხოო ღმერთი გყოლია, გურჯო.
მაშ, დროს ნუღარ დავკარგავთ, შეჯექი ჯორზე და გაგვიძეხ, – შორია მაგ სოფლამდე?~.
`მოკლე გზით თუ წავალთ, დაღამებამდე მივაღწევთ, – მიუგო მღვდელმა, – ოღონდ სავალი ძნელია~.
`ალაჰის ლაშქარს გზის სიძნელე ვერ შეაშინებს, – უთხრა ომან ფაშამ, – მოკლე გზით გაგვიძეხ!~
სავალი მართლა ძნელი გამოდგა, სულ კლდე-ღრეებით, დაბურული ტყეებითა და დახრამული, ვიწრო ხეობებით ვიარეთ.
მღვდელი წინ მიგვიძღოდა, ჩვენ უკან მივყვებოდით.
საშუალო ტანის კაცი იყო, ოდნავ წახრილი იჯდა ჯორზე, თავი ჩაეკიდა და ეტყობოდა ღრმა საფიქრალს მისცემოდა.
უკან არც ერთხელ არ მოუხედავს. მიდიოდა უხმოდ და, რაზე ფიქრობდა, არავინ იცის. ეეჰ, წუთისოფლის სიმუხთლევ!..
აბა, მაშინ ვინ წარმოიდგენდა, რომ ბედისწერა მიგვიძღოდა სიკვდილის გზაზე და ეს ამოდენა ლაშქარი უდრტვინველი მორჩილებით მივდევდით უკან...
მხოლოდ ერთხელ აიღო თავი. მაღალი ბუჩქების ტევრში მივდიოდით.
არც მანამ და არც მერე სხვაგან ისეთი ბუჩქები არსად შემხვედრია და რა ჰქვია, არ ვიცი.
დიდრონი ყვავილები ჰქონდა, თეთრი და სქელფურცლიანი.
მღვდელმა თავი აიღო, გადაიხარა, ერთი ყვავილი მოწყვიტა, ცოტა ხანს უცქირა და უბეში ჩაიდო.
რად უნდოდა, არ ვიცი. მერე ისევ ჩაჰკიდა თავი და გზა განაგრძო.
დიდხანს ვიარეთ. ხალხიც დაიღალა და ცხენებიც, მაგრამ დასვენება არც გვიფიქრია.
იმის იმედით, რომ მალე მიზანს მივაღწევდით, სადაც გამარჯვებაც გველოდა, სასმელ-საჭმელიც და განცხრომაც, დაღლილობას იოლად ვიტანდით.
მზე უკვე ჩადიოდა, როცა იმ დაწყევლილ ადგილს მივაღწიეთ.
ვიწრო ხეობას გავცდით, ფერდობს შევუყევით და ერთ ვეება, შიშველსა და ციცაბო, მომწვანო-მონაცრისფრო კლდეს მივადექით,
რომელიც დიდ მანძილზე იყო გადაჭიმული და ქონგურებივით ჩაკბეჩილი წვერით ბოლოვდებოდა.
კლდეს ორსავ მხარეს დაბურული, გაუვალი ტყე ერტყა.
ჩამავალი მზის სხივებში გახვეული კლდე უცხოდ ბრწყინავდა.
წინ გასასვლელი არსად ჩანდა, მაგრამ ბედისწერის ხელი მაშინ ჯერ კიდევ არ დამინახავს,
ვიფიქრე, ტყე-ტყე იქნება სადმე ბილიკი და ვერ ვამჩნევ-მეთქი.
მღვდელმა ფერდობი აათავა, ჯორი ზედ კლდის ძირას შეაყენა, ჩამოხდა და ჩვენკენ მოტრიალდა.
ჩვენც შევდექით. ლაშქარიც შედგა.
კლდე რაღაც უცხო ბრჭყვიალებით ირეკლავდა დაცემულ სხივებს, სხვადასხვა ფერის ათინათი თვალისმომჭრელად ირეოდა ერთმანეთში და ო, ალაჰ!
წამით მომეჩვენა, თითქოს მზის მეწამულ შუქში გახვეული მღვდელი თავადაც მზესავით აფრქვევდა სხივებს.
მე თვალი დავხუჭე და თავი გავიქნიე, რათა ეს უცნაური და შიშისმომგვრელი ხილვა მომეშორებინა.
ამ დროს მღვდელმა პირჯვარი გადაიწერა და წყნარი, ნაღვლიანი ხმით თქვა:
`მოვედით~. ომან ფაშამ, რომელიც აქამდე ცოტა გაკვირვებული შესცქეროდა მღვდელს,
ახლა კითხვის თვალი გურჯთა ენის მცოდნეს მიაპყრო.
როცა გაიგო, რა თქვა მღვდელმა, ისევ მიუბრუნდა.
`მოვედით? – ჰკითხა და ჯერ ერთ მხარეს შეათვალიერა ტყე, მერე მეორე მხარეს.
ბოლოს კლდეს ააყოლა თვალი, თითქოს გადაღმა გადახედვას ლამობსო, და თითით ჰაერში რკალი მოავლო,
– აქ არის სოფელი?~ `არა~, – ისევ ისე წყნარად და ნაღვლიანად თქვა მღვდელმა.
სახე მშვიდი და უძრავი ჰქონდა. `არა? – განცვიფრებით გაიმეორა ომან ფაშამ,
– მაშ, სად მოვედით? სოფელი სადაა?~
`სოფელი შორსაა, – მიუგო მღვდელმა, – უფალმა ჩემმა ღმერთმა იესო ქრისტემ, კურთხეულ იყოს მისი სახელი,
– ამ სიტყვებით კიდევ ერთხელ გადაიწერა პირჯვარი, – აქ მიბრძანა შენი მოყვანა~.
წამით სამარისებური სიჩუმე ჩამოვარდა.
მერე ომან ფაშამ ელვის უსწრაფესად ისკუპა ცხენიდან, ორი ნახტომით გაჩნდა მღვდელთან და საკინძეში ჩაავლო ხელი.
`რას ამბობ, გურჯო?!~ – ძლივს გამოცრა მოკუმული ტუჩებიდან.
მღვდელი ჩუმად გასცქეროდა სივრცეს.
მაშინ ომან ფაშამ მძლავრად შეანჯღრია.
ხოლო იმ დროს, როცა მე კვლავ მკაფიოდ დავინახე, თუ როგორ აფრქვევდა სხივებს მღვდლის მზესავით მოელვარე სახე,
და თვალი დავხუჭე, რათა ეს საშინელი ხილვა წეღანდელივით მომეშორებინა, გვერდით ისმაილ ფაშას შემკრთალი ხმა მომესმა:
`დიდება ალაჰს! თვალი მატყუებს თუ ეს გურჯი...!~
ისმაილ ფაშას სიტყვა არ დაუსრულებია, ისე გაჩუმდა, თითქოს ხმა ჩაუწყდაო.
თვალი რომ გავახილე და მისკენ მივიხედე, დავინახე, რომ განცვიფრებითა და შეძრწუნებით მისჩერებოდა მღვდელს.
ომან ფაშა კი მღვდელს მთელი ძალით ანჯღრევდა და უკვე ყვირილით ეკითხებოდა:
`სოფელი სად არის, გურჯო?!~ მღვდელი ხმას არ იღებდა.
მაშინ ომან ფაშა ყელში ეცა, ორივე ხელი წაუჭირა, მერე ისევ გაუშვა და უეცრად მუხლებზე დაეცა.
`მითხარი, გურჯო, სად არის სოფელი. ხომ ხედავ, მუხლმოყრილი გემუდარები!
ომან ფაშა, გურჯო, მუხლმოყრილი გემუდარება!
ოღონდ აქედან გაგვიყვანე და ლუარსაბ-ხანის სამყოფელი გვაჩვენე, თუ გინდა, ნუ წამოგვყვები,
ისე გვასწავლე სად არის, ოღონდ გვასწავლე და რაც გინდა მთხოვე...~
მზე ჩადიოდა და მიწა თანდათან ჩრდილში ეხვეოდა.
ფერდობს ჩრდილი ეფინა, ლაშქარი ჩრდილში იდგა, ჩვენც ჩრდილში ვიდექით, ომან ფაშაც ჩრდილში იდგა მუხლებზე.
სხივები მაღლა-მაღლა მიიწევდა და მღვდელსაც ნელ-ნელა ჩრდილი ეფინებოდა, მზე ახლა მხოლოდ მის პირისახესა და წაბლისფერ თმა-წვერს ანათებდა.
`მუხლებს დაგიკოცნი, გურჯო, – ევედრებოდა ომან ფაშა, – ოღონდ აქედან გაგვიყვანე!
~ მღვდელი დუმდა. `გურჯო... – კიდევ ერთხელ სასოებით თქვა ომან ფაშამ და უეცრად საშინლად დაიღრიალა,
– გურჯო!~ ზეზე წამოვარდა, რაც ძალი და ღონე ჰქონდა, შეანჯღრია,
მერე ფრჩხილებით ჩააფრინდა ლოყებში და ხორცი ჩამოაფლითა.
მღვდლის ლოყებზე სისხლის ნაკადულებმა იწყეს დენა.
`გაგვიძღვები თუ არა?! გვასწავლი თუ არა გზას?!~ მღვდელი არც იძვროდა და არც ხმას იღებდა.
ომან ფაშა კი უკვე გონდაკარგული იყო.
ჯერ ცერა თითი აძგერა და ცალი თვალი ამოუგდო, მერე ყელში კბილებით ჩააფრინდა და ძიძგნა დაუწყო, თან უაზროდ იმეორებდა:
`გაგვიძღვები თუ არა... გვასწავლი თუ არა გზას...~
წყეულ მღვდელს კრინტი არ დაუძრავს და ერთი კვნესა არ დასცდენია.
მხოლოდ მაშინ, როცა ფეხზე დგომა ვეღარ შეიძლო და ძალაწართმეული მუხლებზე დავარდა, მისუსტებული, ძლივსგასაგონი ხმით თქვა:
`გმადლობ, უფალო...~ მერე წამოდგომა დააპირა, წამოიწია კიდეც,
მაგრამ ძალა არ ეყო, გვერდზე გადაიხარა და მარცხენა მხარით დაეცა ძირს.
ომან ფაშა, როგორც გააფთრებული ნადირი, ზედ დაემხო.
ამ დროს მზეც ჩავიდა და ბინდმა იწყო ჩამოწოლა.
მღვდელი და ომან ფაშა ახლა უკვე ჩრდილებადღა ჩანდნენ.
მღვდლის ჩრდილი უძრავად იწვა, ომან ფაშას ჩრდილი კი დაჩოქილი ტრიალებდა მის ირგვლივ და გამეტებით ძიძგნიდა.
ხან დანით, ხან კბილებით, ხან ფრჩხილებით. ცოტაც და ბინდმა ყოველივე დაფარა.
უკვე აღარაფერი ჩანდა და მხოლოდ ომან ფაშას ქშენა და მძიმე-მძიმე სუნთქვა ისმოდა.
მერე, როცა ესეც მიწყდა, უეცრად იელვა და არემარე დღესავით განათდა.
ო, ალაჰ! ახლაც არ ვიცი, რა იყო მაშინ ნამდვილი და რა მოლანდება.
ელვამ დაკვესა და, თითქოს დაავიწყდა, რომ ისევ უნდა ჩამქრალიყო, დიდხანს ენთო ცაზე.
მღვდელი, მკვდარი, დაფლეთილი, დასახიჩრებული, ერთიანად ალუფხული, მოკუნტული ეგდო ძირს.
ომან ფაშა თავზე ადგა, გაბოროტებული თვალებით დასცქეროდა და მთელი სხეული უცახცახებდა.
ბოლოს, როგორც იქნა, ელვა ჩაქრა და კვლავ სიბნელე ჩამოწვა.
ცოტა ხნის შემდეგ ნაბიჯების ხმა გაისმა და გავარჩიე კიდეც ჩვენკენ მომავალი ომან ფაშას ჩრდილი.
ომან ფაშა ჩემთან მოვიდა, ხელები მხრებზე დამაწყო, მთელი სიმძიმით ჩამომაწვა,
სახე მკერდზე მომადო და ათრთოლებული, ცრემლიანი ხმით მითხრა:
`ათა სულეიმან, – როცა სასოწარკვეთაში ჩავარდებოდა, სულ მთლად უმწეო ხდებოდა და ბალღივით სჭირდებოდა დაყვავება და ნუგეშის ცემა.
ასეთ დროს ყოველთვის ათა სულეიმანს მეძახდა ხოლმე.
– ათა სულეიმან, აკი ალი-მირზამ, იმ ბებერმა ქოფაკმა, ყველანიო?..~
`დაწყნარდი, შვილო ჩემო, – ვუთხარი მე,
– შენი უძლეველი ლაშქარი შენთანაა და ჯერ კიდევ ყველაფერი წინა გვაქვს~.
ამ დროს ჭექა-ქუხილი ატყდა, ზედიზედ იელვა და კოკისპირული წვიმა წამოვიდა.
პირველ გაელვებაზე კლდის მხარეს, ო, ალაჰ, ცის კაბადონზე ის გურჯი მღვდელი დავინახე.
მუხლმოყრილი იდგა, თვალები მაღლა აღეპყრო და სახეზე ტანჯვისა და ნეტარების უცხო ღიმილი ეფინა.
კვლავ რომ იელვა, კლდეს თვალი ავარიდე, სხვა მხარეს გავიხედე და ახლა სხვა მხარეს დავინახე იგივე სურათი.
განუწყვეტლივ ელავდა და ცის ოთხივ მხრიდან გურჯი მღვდლის ტანჯული და ნეტარი ღიმილი დაგვცქეროდა.
არ ვიცი, სხვებიც ამჩნევდნენ თუ არა ამ უცნაურ და გულისშემძვრელ სანახაობას, ჩემთვის კი ნათელი შეიქნა,
რომ ჩვენს თავზე ბედისწერის მახვილი იყო აღმართული.
ალაჰი გვირისხდებოდა, ვინაიდან მის მიერ ორგზის მოცემული ნიშანი ვერ გამოვიცანით.
ახლა, თუკი ხსნა ჯერ კიდევ იყო, იმაში იყო, რომ ლაშქრობაზე ხელი აგვეღო და დაუყოვნებლივ ახალციხეში დავბრუნებულიყავით.
მაგრამ ომან ფაშამ ჩემი რჩევა შორს დაიჭირა.
ეგებ ვერც მე ვურჩიე ბეჯითად.
მართლაცდა, ვინ იცის, რა სჯობდა: ვიღაც ბანჯგვლიანი გურჯის ხელით მომკვდარიყო
და მისი მშვენიერი თავი ლუარსაბ-ხანს სპარსეთის შაჰისთვის მიერთმია,
თუ დამარცხებული და სირცხვილნაჭამი დაბრუნებულიყო ახალციხეში,
როგორც ფრთებდაჭრილი არწივი, რომელსაც ცის ლაჟვარდებში აფრენა აღარ უწერია?..
ეჰეი, ომან ფაშავ, ჩემო იმედო და ნუგეშო, როგორ წავაგეთ თავი!..
ვინ იცის, თავისი ქვეყნის ერთგული ერთადერთი გურჯი ბოგინობდა მთელ იმ არემარეზე და მაინცდამაინც ჩვენ გადავაწყდით!..
მომყევითო, ომახიანად დასჭექა ომან ფაშამ და გაბოროტებული და დიდებული ფიცხლად მოახტა ცხენს...
მივდიოდით უკუნ ღამეში. ღვთის რისხვასავით ქუხდა და ელავდა.
ცა ლამის მიწაზე ჩამოსულიყო. მივდიოდით და უკან, როგორც საკუთარი ჩრდილი, ფეხდაფეხ მოგვდევდა ბედისწერა
– იმ წყეული მღვდლის სული, რომელიც ვერ მოვკალით...
ვაი შენს მოხუც სულეიმანს, ომან ფაშავ, ჩემო არწივო!..
შენი მოკვეთილი თავი რომ ვიხილე, რომელიც მკვდარ მზეს ჰგავდა, ჩემი მზეც მაშინ ჩაესვენა და მოკვდა...
ე-ჰე-ჰე, რა ამაო ყოფილხარ, საწუთროვ, რა ცრუ და მუხთალი!..
კიდევ ხომ არ იყიდი რაჰათ-ლუხუმს, უცხოელო?
დღესაც არ ვიცი, ნამდვილად მოხდა ეს ამბავი, თუ ცბიერმა მოხუცმა ყველაფერი მართლა რაჰათ-ლუხუმის გასასაღებლად მოიგონა..
,,მა, მე და შენ სალაპარაკოდ ვერ ვხვდებით…“ დილას ელექტრონული ფოსტა შევამოწმე და მამაჩემის ,,მეილი“ დამხვდა“.
ერთმანეთს თითქმის ყოველ დღე ვნახულობთ, მაგრამ ჩემი შვილების გადამკიდე სალაპარაკოდ ბევრი დრო ნამდვილად არ გვრჩება.
მამაზე ბლოგის დაწერა რომ გადავწყვიტე, ჩემს დას არ მოეწონა, ძალიან პირადია და არ არის საჭიროო მითხა.
შეიძლება ასეც არის, მაგრამ მე უფრო შორსმიმავალი ,,ამბიცია” მაქვს, მე მინდა გაგაცნოთ მამაჩემი, როგორც ყველაზე კარგი მამა მსოფლიოში.
მინდა რომ წაიკითხოთ ეს ბლოგი, არა როგორც პირადი ისტორია, არამედ როგორც ,,სახელმძღვანელო“.
მამა რომ გავხდები მინდა თენგო გამოვიდეო, მითხრა ჩემმა მეგობარმა ბიჭმა.
ის თენგო არ გამოვიდა, მაგრამ არაჩვეულებრივი მამაა.
ვფიქრობ, ყველას გვაქვს არჩევანი ვიყოთ ან არ ვიყოთ არაჩვეულებრივი მშობლები,
მთავარი მაინც ჩვენი დამოკიდებულებაა, ფაქტის მიმართ, პატარა ადამიანის მიმართ,
რომლის ამ ქვეყანაზე მოვლინების პასუხისმგებლობა თავად ავიღეთ.
როდესაც დავიბადე მამა 27 წლის იყო, ჰყავდა ბერვი მეგობარი და ყველაზე ნაკლებ დროს სახლში ჯდომას უთმობდა.
ზოგადად, დედას და მამას ძალიან ბევრი და ძალიან კარგი მეგობარი ჰყავთ,
ეს წლების მანძლზე გამოცდილი და მაგალითებით დახუნძლული ამბავია.
ჩემი დაბადება ჩემი მშობლებისთვის რომ ზეიმი იყო, ამაში ეჭვი არასოდეს შემპარვია,
ამ განცდით გავიზარდე და ეს თავისდაუნებურად მოხდა.
დედა ყოველი თვის 23 რიცხვში იხდიდა ე.წ. ,,ოცდასამებს“, მოდიოდნენ თენგოს ბიჭები და მარინას გოგოები,
მიირთმევდნენ მარინას,,სლაიონი“ ცომის ხაჭაპურებს და უგემრიელეს ნამცხვრებს – ეკლერებს, შუებს და კიდევ მარწყვიან ,,ტრუბაჩკებს“.
ეპრანჭებდოდნენ და ეფლირტავებოდნენ ერთმანეთს, მე კი, იყავი ბედნიერი,
იმიტომ რომ ყოველი თვის 23 რიცხვში მქონდა უამრავი საჩუქარი,
უამრავი ადამიანის სითბო და სიყვარული და განცდა იმისა, რომ არ არსებობს ჩემზე საყვარელი და ჭკვიანი, ლამაზი და საინტერესო ბავშვი დედამიწაზე.
როგორც ზემოთ ვახსენე, თენგო ყველაზე ნაკლებად იყო და არის სახლში ჩამჯდარი ტიპი.
მუშაობის პარალელურად, ყოველთვის ახერხებდა თავის ბიჭებთან დროის გატარებას და კიდევ ყოველთვის სწორედ იქ ყოფნას, სადაც ის სჭირდებათ.
მიუხედავად ამისა, არასოდეს მქონია განცდა, რომ მამა ჩემს ცხოვრებას აკლია.
პირიქით, ბავშვობის ყველა მოგონებაში, მამა ისევე აქტიურად ფიგურირებს, როგროც დედა.
ახლა, როდსაც ამაზე ვფიქრობ, პირველი და ყევლაზე მნიშვნელოვანი რაც მახსენდება არის, ის,
რომ თენგო ყოველთვის იმდენი წლის იყო, რამდენისაც მე ვიყავი.
ის არასოდეს დამლაპარაკია საიდანღაც ზემოდან, სადაც უფროსები სხედან და ზოგადასაკაცობრიო პრობლემების გადაჭრით არიან დაკავებულნი.
როდესაც ერთი წლის ვიყავი, მამა ჩემსავით, ტრუსიკის ამარა, თამაშობდა ინდიელობანას,
მასწავლიდა იმ სიტყვებს, რომლებსაც თვითონ იყენებდა საუბრის დროს.
ამ უკანასკნელის გამო ერთხელ საქვეყნოდ შევარცხვინე.
თვითმფრინავში ვისხედით მე დედა და მამა, ალბათ სოხუმიდან ვბრუნდებოდით თბილისში, ან პირიქით.
დედას მეგობარმა, რომელმაც ჩემი ტექსტი წინასწარ იცოდა, საჯაროდ მკითხა:
ლიკუნა, დედიკო როგორ გეფარებაო და მეც სხაპასხუპით ვუპასუხე:
ჩემი სიცოცხლე, ანგელოზი, გახარება! და მამიკო? არ დააყოვნა ჩემმა პასუხმა:
შენი დედა ვატარირეო! იმ დღეს გაიხსენა ზუსტად, მთელი თვითმფრინავის ეკიპაჟს რომ ვამცნე მისი ბილწსიტყვაობის ამბავი.
პატარა რომ ვიყავი ძერწვა მიყვარდა.
სად იყო მაშინ თანამედროვე პლასტელინები ფლე-დო-რე-მიფა-სოლ-ლა-სი,
არც ხელი რომ გესვრება და არც ფრჩხილებში რომ გიჯდება ჭუჭყივით!
ჩემი ნაძერწი აივანზე იყო გამოფენილი.
მახსოვს ერთხელ თენგომ მითხრა, ისეთი ბედნიერი ვარ აივანზე რომ გავდივარ,
ისე მიხარია შენი ნამუშევრების ნახვაო.
იქიდან გამომდინარე, რომ მამა არასოდეს მატყუებდა, ეჭვი არც ამ შემთხვევაში შემიტანია
და დარწმუნებული ვიყავი, ყოველი ახალი გამოძერწილი ქმნილება, მამას მორიგი ბედნიერების მიზეზი გახდებოდა
და ამიტომაც ძალ–ღონეს არ ვიშურებდი, ვძერწავდი და ვძერწავდი.
მაშინ არც მე ვიფიქრებდი, რომ ამ ამბავს წლების შემდეგ გავიხსენებდი და დავწერდი,
თითქოს უმნიშვნელო დეტალია, მაგრამ სწორედ ასეთი პატარა დეტალები აწყობენ ჩვენს პიროვნებას პატარაობიდან დიდობამდე.
ძერწვასთან ერთად ძალიან მიყვარდა ხატვა, ალბათ სწორედ ისე ვხატავდი,
როგორც ჩემი თანატოლების უმრავლესობა, მაგრამ ჩემი მშბოლებისთვის ეს ასე არ იყო.
იმაზე სერიოზულად მიუდგნენ ჩემი ხატვის ე.წ. ნიჭს, ვიდრე ის ამას იმსახურებდა.
მქონდა ბევრი საღებავი და ფუნჯი, რაც მთავარია ჩემი ნახატები საპატიოდ თავსდებოდა სპეციალურად შერჩეულ, ხის ჩარჩოებში
და კედელზე იკიდებოდა, მეტიც, დედას თუ მამას მეგობრების დაბადების დღეებზე ჩარჩოში მოთავსებული ჩემი ,,შედევრები“ იგზავნებოდა,
როგორც სასურველი და საოცნებო საჩუქარი.
ალბათ 20 წლის ვიყავი, როდესაც ვუთხარი, მოდი ვაღიაროთ, რომ ჩემგან მხატვარი არ დადგა
და დროა სახლის კედლებმა ჩემი ნახატებისგან დაისვენონთქო.
ხატვაზე მამა მატარებდა, თავის ახალგაზრდობის მეგობართან.
ყოველ კვირა დღეს იყო ასეთი ტრადიცია: ჯერ მივდიოდით ხატვაზე, შემდეგ აჭარულებს ვჭამდით და მერე ბევრს ვსეირნობდით ფეხით.
ზოგადად, ფეხით სიარულს თენგომ შემაჩვია, ერთად მთელი თბილისი და სოხუმი გვაქვს მოვლილი.
ამ დროს ბევრს ვსაუბრობდით, ყველაფერზე რაც მნიშვნელოვანი შეიძლებოდა ყოფილიყო.
არ მახსოვს არც ერთი დღე, როდესაც მამა ჭკუისდამრიგებლური ტონით დამელაპარაკა,
ან რაღაც კატეგორიულად მომთხოვა ან ამიკრძალა, ასეთი რამ არ მომხდარა,
თუმცა ვერც იმას ვიხსენებ, რომ მე ოდესმე მისი ლოიალური ბუნება ბოროტად გამოვიყენე და რაღაც ისეთი ჩავიდინე, რის გამოც მას შერცხვა,
ბილწსიტყვაობის ინციდენტს თუ არ ჩავთვლით თვითმფრინავში.
ხშირად დავდიოდი მამას მეგობრებთან სახლში სტუმრად.
არც ამ ფაქტს უნდა ჰქონოდა განსაკუთრებული მნიშვნელობა, მაგრამ მე ვიყავი მამასთან ერთად იქ, იმ ადამიანების გარემოცვაში,
რომლებიც ყველაზე ახლო იყო მისთვის.
თენგოს მეგობრები დღემდე ძალიან მიყვარს, მათთანაც უფრო მეგობრული დამოკიდებულება მაქვს, ვიდრე მოწიწებულ–მორიდებული.
კარგად მახსოვს, როდესაც მამა პირველად ვნახე ატირებული.
საერთოდ მეგონა, რომ ტირილი მარტო ქალების თვისება იყო.
აფხაზეთის ომის დროს, მამას ერთ–ერთი საუკეთესო მეგობარი სოხუმის საავადმყოფოში მუშაობდა და ოპერაციებს უწყვეტ რეჟიმში აკეთებდა.
არადაამიანურად დატვირთულ რეჟიმს გულმა ვერ გაუძლო და შოთა გარდაიცვალა.
მახსოვს როგორ მოვარდა სახლში შეშლილი სახით და საომარი მოქმედებების პიკში მყოფ სოხუმში გადაფრინდა.
მახსოვს მე–8 ან მე–9 კლასსში ვსწავლობდი, როდესაც მამას რაღაც მნიშვნელოვანი თანამდებობა შესთავაზეს.
გადაწყვეტილება მარტოს არ მიუღია და აზრი მკითხა.
მე ჩემი დამოკიდებულება გავანდე.
საბოლოდ მან ის გადაწყვეტილება მიიღო, რაც მე ვურჩიე.
ალბათ მამას გადაწყვეტილება, ჩემი რჩევის გარეშეც, იგივე იქნებოდა,
მაგრამ მე დღემდე მაქვს შეგრძნება, რომ ჩემი აზრი და დამოკიდებულება, ნებისმიერი,
თუნდაც ძალიან სერიოზული საკითხის გადაწყვეტის დროს, მამასთვის მნიშვნელოვანია.
დაბადების დღეებზეც თენგო მაკითხავდა ბევრი წელი,
მაშინაც კი, როდესაც თავისუფლად შემეძლო სახლში მარტო დაბრუნება.
არასოდეს მეთაკილებოდა ის, რომ მამა მაკითხვას,
მას შეეძლო დილის თუ ღამის, სამ ან ოთხ საათზე მოსულიყო ჩემს წასაყვანად,
მთავრი იყო სცოდნოდა სად და ვისთან ერთად ვარ.
არ მახსოვს ფრაზა: ,,არ გიშვებ“, ეს უფრო დედას კომპეტენცია იყო.
მე ისეთ დროს დავიბადე, როდესაც საგმირო საქმეების ჩადენა და სამთავიანი გველეშაპის დამარცხება მხოლოდ ზღაპრის გმირებს ხელეწიფებოდათ,
მაგრამ ამის მიუხედავად, მამა სწორედ ის რაინდია, რომელიც ცხრა მთასა და ზღვას გადალახავს,
მოერევა შვიდმილიონიან ჯარს და მე ცეცხლისმფრქვეველი გველეშაპისგან დამიხსნის.
მახსოვს, ბრემენში სწავლის დროს, საახალწლოდ პარიზში წავედი.
ეტყობა პარიზთან პირველი შეხვედრის ემოციებმა ისე ამაჟიტირეს,
რომ გადახურდავებული ფრანკები, კოხტად და ლამაზად კონვერტში ჩალაგებული სახლში, ბრემენში დავტოვე.
ახლაც მახსოვს სიცარიელის ის განცდა, როდესაც გამთენიისას საფრანგეთის საზღვარზე საუზმე უნდა მეყიდა და ჩანთაში საფულე არ აღმომაჩნდა.
ტელეკომუნიკაციების სასირცხვილოდ, მხოლოდ ,,ერთი ზარის უფლება მქონდა“, შემდეგ ტელეფონები გაითიშა.
არ ვიცი როგორ, მაგრამ საფრანგეთში საქართველოს კონსულმა თავად მომძებნა და ,,ვესტერნ იუნიონის“ კოდი მიკარნახა.
საერთოდ არ გამკვირვებია, როდესაც უამინდობის გამო, საახალწლოდ ვენაში ჩარჩენილს, თენგომ ,,ავსტიირს ავიხაზების“ ოფისში დამირეკა, ისე უბრალოდ, მოსაკითხად.
ზუსტად ვიცი, სადაც არ უნდა ვიყო და რამდენი ათასი კილომეტრიც არ უნდა მაშორებდეს, მამა მე ყოველთვის და ყველგან მომძებნის.
მახსოვს ბნელ 90–ანებში, ჩვენი მეზობლების უმრავლესობამ, ე.წ. ,,ლევი დენი“ გადმოიყვანა თბილისის ზოოპარკიდან.
მამა სასტიკი წინააღმდეგი იყო, მაგრამ ბოლოს ჩემი და დედას გაუთავებელ წუწუნს ვერ გაუძლო
და ,,ილიჩის“ ნათურა აგვიბჟღვიალა, ოღონდ ისე, რომ ,,ლევი“ დენი მრიცხველს შეუერთა.
ის რომ არასოდეს არავის არაფერი და მითუმეტეს შენ ქვეყანას, არ უნდა მოპარო, ათი ცნებიდან კი არა, მამაჩემის ქცევის მაგალითზე ვისწავლე.
სრულაიდ არაჩვეულებრივი რამდენიმე წელი მე და თენგო ერთ შენობაში ვმუშაობდით.
მახსოვს ადამიანების ჩემდამი დამოკიდებულება როგორ იცვლებოდა წამის იმ მეასედში, როდესაც ვინმე იტყოდა: ,,ეს თენგოს გოგოა“.
მე დღეს 37 წლის ვარ და დღესაც ,,თენგოს გოგო“ ვარ.
სხვა მამა არ მყოლია და ამიტომ არ ვიცი, როგორი ქალი გავიზრდებოდი, თენგო რომ არ მყოლოდა.
დღეს თენგო არამხოლოდ ჩემი, არამედ ჩემი შვილების საუკეთესო მეგობარია.
წლების მანძილზე მამას გამოჰყავდა სანდრო ბაღიდან და სკოლიდან, ახლა კი ფეხბურთზე დადიან ერთად, ის არის ადამიანი,
რომელსაც ახლო უკვე სანდრო ანდობს გულის ნადებს.
თენგო და სანდრო განიხილავენ თამბაქოს მომხმარებელთა პრობლემებს და ერთად მსჯელობენ როგორ ,,გვაიძულონ“ მე და ვახო არარასოდეს მოვწიოთ,
თენგო თამაშობს ნიკოსთან ერთად კალათბურთს და მუდმივად არის ფარის როლში.
მამაზე წერა არასოდეს მომბეზრდება და სათქმელიც არასოდეს გამომელევა.
მე მსოფლიოში ყველაზე კარგი მამა მყავს, იმიტომ რომ ვიცი, ჩემი დაბადება მისთვის ზეიმი იყო,
თავისუფალი დროის ჩემთან ერთად გატარება კი, არასოდეს ყოფილა ,,მძიმე ტვირთი“,
ის მანდობდა თავის აზრებს და ყოველთვის ყურადღებით ეკიდება ჩემს დიდ თუ პატარა პრობლემებს,
მან მასწავლა რა არის კარგი და ცუდი, მისი იმედი მქონდა და მაქვს ყველგან და ყოველთვის,
ის არასოდეს ცრუობს და ნდობით ეკიდება ჩემს გადაწყვეტილებებს.
მამა არის ყველაზე დიდი და მყარი კედელი, ყველაზე კეთილი და ყურადღებიანი,
მამას აქვს პასუხი ყველა კითხვაზე, ის ყველას მოერევა და ჩემთვის კიდევ მილიონჯერ დაამარცხებს სამთავა, ბოროტ გველეშაპს.
დილას ადრე გავიღვიძე. თითქმის ყოველთვის ადრე ვიღვიძებ, ასე 7-8 საათზე. 
უკანასკნელი ორი თვეა, ღამე ფანჯარას ღიას ვტოვებ, ამიტომ დილაობით სუფთა ჰაერი მაღვიძებს, 
ჰაერი სხვათაშორის მართლა სუფთაა. 
დღეს მზიანი დილა გათენდა, თუმცა მე არც წვიმა მიქმნის დისკომფორტს. 
დეპრესარიკი არ ვარ, უბრალოდ მიყვარს წვიმის სიმყუდროვე. 
პულტი, თუ ტელეფონი? ზუსტად არ მახსოვს, ჯერ პულტი იყო, თუ ჯერ ტელეფონი. 
მგონი მაინც ტელეფონი და უკვე შემდეგ პულტი. 
ახალგაზრდა და ძალიან კარგი გარეგნობის ფსიქოლოგი, სასიამოვნო ხმის ტემბრით და დამახასიათებელი მეტყველებით საუბრობდა იმაზე, 
რომ პირველ რიგში ჩვენ უნდა ვიყოთ ჩვენი თავის მხარდამჭერები, კონკრეტული ვარჯისებიც კი გვანახა. 
ზერელედ ვუსმენდი, თუმცა ყური მოვკარი ფარაზას: კარგია კი, თუ გაქვს შესაძლებლობა საკუთარ თავს ესაუბრო სარკეში…
სარკეში საკუთარ თავს ზუსტად 40 წელია ვესაუბრები. 
არ ვაჭარბებ, ზოგადად მეტყველება 1 წლის ასაკში დავიწყე 
და მას შემდეგ საკუთარ თავთან დიალოგი ისეთივე ორგანულია, როგორც რაღაც სხვა ძალიან ორგანული. 
სოხუმში – ბებიაჩემის სახლში საძინებელში ისეთი სარკე იდგა, გვერდებიც რომ აქვს. 
იმ გვერდებს ოდნავ თუ მოატრიალებდი მარჯვნიდან და მარცხნიდან ბევრი მე იჩითებოდა, 
ჰოდა ვგიჟდებოდი ამ მომენტზე, როდესაც ბევრი მე ვიყავით და ყველა მე მისმენდა, ყველა ჩემს განკარგულებაში იყო. 
ჩემი მშობლების სახლში ახლაც დგას 70-იანი წლების უნგრული თუ ბულგარული ავეჯის ფირმა ,,მიკადო“-ს ავეჯი. 
ერთ-ერთ კარადას ე. წ. ბარი აქვს, ბარის შიგნით სარკეა. 
იმ სარკეში ჩემი ანარეკლის გარდა, სხვადასხვა სასმელი და გამჭირვალე ჭიქები ჩანდა. 
თქვენც გექნებათ ასეთი ჭიქები, ზოგს სხვადასხვა მოდელის მანქანები ახატია, 
ზოგს ცნობილი სასმელების ეტიკეტი აქვს დატანებული. 
მართალია, ამ ბარის სარკეში მარტო ვიყავი, 
მაგრამ ძალიან მომწონდა საკუთარ თავთან კომუნიკაცია გამჭირვალე ჭიქების და სასმელების ფონზე.
ბავშვობის შემდეგ ათასი წელი არა, მაგრამ ბევრი წელი გავიდა. 
ახლა ნაკლები დრო მაქვს საკუთარი თავისთვის, 
არც გვერდებიანი სარკე მომეპოვება და არც ბარი, თუმცა ორი სარკე ახლაც მაქვს. 
ერთი საშინელია, იმაზე მსუქანი ვჩანვარ ვიდრე ვარ, 
დილას ამ სარკეში რომ ჩავიხედავ, არ არსებობს საკუთარი გარეგნობით კმაყოფილი დავრჩე, 
მაგრამ საბედნიეროდ, სადარბაზოში ლიფტთან რომ შუშის კარია, იქ ვამოწმებ ხოლმე ჩემს ვიზუალს და კიდევ კარგი, 
შუშის კარი არასდროს მიცრუებს იმედს. 
მოკლედ, არაფერი შეცვლილა, საკუთარ თავს ცუდ თუ კარგ სარკეებში ახლაც აქტიურად ვეკონტაქტები. 
თემები შეიცვალა მხოლოდ.
იმ გადაცემის შემდეგ, ჯერ სარკესთან მივედი, იმასთან არა, 
რომელიც საშინელია, მეორესთან და შემდეგ საუზმე მოვამზადე. 
საუზმე ჩემთვის დილის საყვარელი რიტუალია. 
თითქმის ვერასდროს ვპოულობდი დროს, მხოლოდ მაშინ, როდესაც სამსხურებრივი მივლინებით, 
ან შვებულებით სადმე მივემგზავრებოდი და დილაობით სასტუმროს არაჩვეულებრივად გაწყობილი საუზმე მხვდებოდა. 
არასდროს ვაცდენ საუზმეს. დილის 6 საათზე კი ავმდგარვარ მისი ხათრით. 
უკანასკნელი ორი თვეა ყოველ დილას სახლში ვსაუზმობ. 
ჯერ ყავას ვადუღებ მეტალის პატარა ჩაიდანში, შემდეგ ვიღებ მიუსლის, 
ვურევ მაწონს და მაცივარში ვდგამ რომ გაცივდეს. 
მანამდე ვჭრი ყველს, ქონდარით და ზეითუნის ზეთით ვაზავებ ჩერი-პომიდროს, 
ვჭრი ყველს, ვჭყლიტავ ავოკადოს და ვიწყებ. 
დაშვებულია ორი ნაჭერი ჭვავის შავი პური, სამიც, თუ პომიდორი, ყველი, ან ავოკადო ვერ დავამთხვიე პურის რაოდენობას. 
შემდეგ ვეწევი ერთ ღერს და დესერტის – მაცივარში გაციებული მაწოვნის დრო მოდის…
ამას ვაკეთებ ყოველ დილას და ეს მომწონს. 
მომწონს, რომ რაღაცეები ზუსტად ისეა, როგორც მინდა რომ იყოს. 
რაღაცეები ისე არ არის, როგორც მინდა რომ იყოს. 
სარკეში საუბრისას, როგორც წესი, ყურადღებას მეტ წილად იმაზე ვამახვილებ, რაც ისე არ არის. რატომ?
თვალები ოდნავ შესიებული მაქვს, ალბათ საღამოს რომ დავლიე იმ ერთი ჭიქა წითელი ღვინის ბრალია. 
არ მომწონს სახე რომ მიშუპტება, თუმცა არაუშავს, დღის მანძილზე თუ ბევრ წყალს დალევ გაივლის. 
მინდა რომ კიდევ სხვა რაღაცეებმაც გაიაროს. 
რაღაცეები გაივლის და რაღაცეები არა, მაგრამ რატომ ვუთმობ მეტ დროს იმაზე ფიქრს, 
რაც ისე ვერ არის, რამაც უნდა გაიაროს, მე გამიაროს…
გემრიელი საუზმე იყო, გემრიელი ერთი ღერი სიგარეტი. 
უკვე მეორეჯერ ჩავრთე ფილმი, ფილმი არა, სერიალი – აი ის ზოი კრავიცი რომ თამაშობს. 
ვგიჟდები ზოი კრავიცის გარეგნობაზე. ამ სერიალს რომ ვუყურე, ნიუ-იორკში წასვლის კიდევ ერთი მიზეზი გამიჩნდა. 
სერიალის საუნდტრეკი ახლაც ისმის. 
ჰო მართალია, ნიუ-იორკში კიდევ დიდი ხანი ვერ წავალ, სამაგიეროდ მზიურში გავისეირნებ. 
ნიუ-იორკი კი ლეპტოპში მაქვს, კიდევ გემრიელი საუზმე, გემრიელ დივანზე, 
კარგი მუსიკა, მზე, ადამიანები, რაღაცეები ზუსტად ისეა, როგორც მინდა რომ იყოს, 
დღეს სწორედ ამ რაღაცეებზე მექნება სარკეში მომდევნო კომუნიკაცია.
გინდა? ასე ქვია იმ სიმღერას, რომელმაც ზუსტად 20 წლის წინ ჩემი ცხოვრება იმაზე უკეთესი გახადა, ვიდრე ის აქამდე იყო. 
როდესაც სიმღერა 20 წელია გიყვარს, 20 წელია უსმენ და ყოველი მოსმენის დროს ის იმგვარად გიჩქარებს გულს, 
როგორც პირველად, ე. ი. ეს ნამდვილად არის შენი ცხოვრების სიმღერა. ბევრი ასეთი სიმღერა არ მაქვს.
,,გინდა მზეს აგინთებ ნათურის ნაცვლად? გინდა, ფანჯრიდან ალპებს დაგანახებ? 
გინდა ყველა მეზობელს მოვკლავ, ვინც ტკბილად ჩაძინებაში გიშლის ხელს?! 
შენ ოღონდ იყავი, ხომ ხედავ, მე შენით ვცხოვრობ, ჩემი უსაზღვრო სიყვარული ორივეს გვეყოფა, თავზეც გადაგვივა….“ 
ეს სიმღერის ტექსტის ის ნაწილია, რომელიც თავში მიტრიალებს, 
არ მჭირდება საძიებო ველები, სხვა ტექნიკური საშუალებები, ის სულ მახსოვს, 
სულ მაფიქრებს, სულ მიჩქარებს გულს… რასაც გინდა იმას ვიზამ, შენ ოღონდ იყავი. . .
უპირობო სიყვარულს ეხება ხომ, თქვენ როგორ ფიქრობთ? 
ყოველ შემთხვევაში მე ასე მგონია და მიუხედავად იმისა, რომ ამ სიმღერის ყველა სიტყვა ზეპირად ვიცი, 
ყველა სიტყვა მიყვარს, გამუდმებით ვუსმენ და ყოველი მოსმენა ძლიერი ემოციების ახალი ტალღაა 
–  მე უპირობო სიყვარული ვერ შევძელი. 
მე ვერ გავაკეთებ ,,ყველაფერს“ სიყვარულისთვის. 
უფრო სწორად, ვერ არა, რაღაცას უბრალოდ არ გავაკეთებ. 
რატომ არ გავაკეთებ ყველაფერს? ,,ყველაფერი“ ძალიან ბევრია და იმიტომ. 
მაინც რამდენია? ასე ზუსტად არ ვიცი, თან ყოველ ჯერზე სხვადასხვაგვარია, როგორც რაოდენობა, ისე შინაარსი. 
თუმცა ყოველ ჯერზე, როდესაც ,,ყველაფერი“ არ გავაკეთე, ეს ყველაფერი იმაზე მეტი აღმოჩნდა, ვიდრე ჩემი შესაძლებლობები. 
ნიშნავს თუ არა ეს, ანუ ყველაფერი ის რაც ზემოთ წერია იმას, რომ მე საერთოდაც არ ვიმსახურებ სიყვარულს. 
თუ ,,ყველაფერს“ არ თმობ, ე. ი. არ იმსახურებ, ასეა ეს? ასეთია სიყვარულის ფორმულა? მხოლოდ უპირობოა? 
საკმარისია, როდესაც მე მხოლოდ გავცემ და მხოლოდ შენს სურვილებს ვერგები, 
თუმცა შენი სურვილები ამავდროულად ხომ ჩემი სურვილებიც არის? არა? 
საკმარისია, როდესაც მხოლოდ მე მიყვარხარ? 
შეიძლება ერთის სიყვარული ორივესთვის საკმარისი იყოს? 
ჩემი აზრით, მხოლოდ ერთის სიყვარული საკმარისი არ არის. და მაინც რა არის ,,ყველაფერი“?
,,შენ ოღონდ იყავი, გთხოვ, არ მოკვდე, თორე მეც მომიწევს. 
შენ რა თქმა უნდა უპირობოდ სამოთხეში მოხვდები და მე? 
მე – არა მგონია…გინდა ტკბილი ფორთეხლები? 
თუ გინდა გრძელ, საინტერესო ამბებს მოგიყვები ხმამაღლა და ავაფეთქებ ყველა იმ ვარსკვლავს, 
რომელიც არ გაძინებს, გინდა?“ ვფიქრობ, მართლა შემიძლია, გრძელი და საინტერესო ამბების თხრობა, 
თან ხმამაღლა, ახლა ასეთი ამბები გაცილებით მეტი მაქვს, ალბათ ვარსკვლავების აფეთქებას ვერ, 
მაგრამ ციური ქარავანის ციურ ხორუმს შეგვიძლია ერთად ვუყუროთ, 
ტკბილი ფორთოხლები და მზეც ლამფის ნაცვლად მოხერხებადია, მაგრამ საკმარისია? 
ის რაც ჩემთვის საკმარისია, არის შენთვის საკმარისი? 
როგორ ვიპოვო ბალანსი ჩემს შესაძლებლობებსა და შენს სურვილებს შორის, ან პირიქით 
– შენს შესაძლებლობებსა და ჩემს სურვილებს შორის? 
მაინც რამდენია ეს ,,გინდა?“ არა, მეზობლებს ვერ მოვკლავ,  
ზუსტად ვიცი და თუ მაინცდაამაინც მკვლელობაზე უნდა წავიდე, 
მაშინ ეს ზედმეტია, თავად სიყვარულისთვისაც კი.
როდესაც ეკითხები ,,გინდაა?“ ალბათ მზად ხარ იმისთვის, რომ ,,ყველაფერი“ გააკეთო, ასეა? 
ან არ ხარ მზად და საერთოდ არ ფიქრობ, იმაზე ხარ თუ არა მზად, 
შეძლებ თუ არა, უბრალოდ გრძნობ და ეს გრძნობა ცოტა ხანი, ან ბევრი ხანი, 
შენს სურვილებზეც მეტია და შენს შესაძლებლობებზეც. 
იმაზე ბევრად მეტია, რაც იცი, რაც აქამდე გამოგიცდია. 
მნიშვნელობა არ აქვს მანამდე რა იყო, ან მანამდე რამდენჯერ გამოგიცდია, 
ყოველ ჯერზე ის ახალი და იმდენად ძლიერია, რომ ეშვები, პირდაპირ და დაუფიქრებლად ეშვები თავით, 
სხეულით, გრძნობებით და უბრალოდ ეკითხები – გინდაა?
ოღონდ შენ იყავი და მე მოგერგები, მე ვიქნები შენი ჩრდილი და მხოლოდ შენი სუნქვა იქნება საკმარისი იმისთვის, რომ მეც ჩავისუნთქო, გინდა? 
ამის შემდეგ აუცილებლად დგება მომენტი, როდესაც ვეღარ სუნთქავ, როდესაც არ გყოფნის ჰაერი… 
ჰო, ეს სრულიად განუხორციელებელი დაპირება იქნება. 
ჩვენ შეგვიძლია ერთად შევხვდეთ ალპეპში მზის ამოსვლას ან ჩასვლას და ამ დროს ერთად ვისუნთქოთ ალპური ჰაერი, 
მაგრამ მე ჩემი სასუნთქი გზები მჭირდება, მე ვიქნები შენი ამოსუნთქვა, 
შენ კი ჩემი,  ოღონდ თუ მე მხოლოდ ჩრდილი ვარ შენში  გაჟღენთილი, ჩემთვის სულ ერთი იქნება ასეთი ყოფნა. 
მხოლოდ ერთის სუნთქვა საკმარისია იმისთვის, რომ ორივემ ვისუნთქოთ? 
ჩემი აზრით, მხოლოდ ერთის სუნთქვა საკმარისი არ არის.
და თუ ეს ასეა – თუ ,,ყველაფერი“ ძალიან ბევრია და უპირობო ,,გინდა“ ჩვენს შესაძლებლობებზე მეტი, 
მაშინ ჩვენ საერთოდაც არ ვიმსახურებ სიყვარუსლ? 
სიყვარულის კიდევ ერთ ახალ ,,პორციას“, რომელიც თავიდან თავით გადაშვებას ჰგავს და ყველაფერს გავიწყებს და მხოლოდ რაღაც დროის გასვლის შემდეგ გახსენებს, 
რომ შენც არსებობ. რომ შენ არ ხარ ჩრდილი და უბრალოდ ვერ გაიჟღინთები, ვერ ჩაიკარგები მის სურვილებში, 
რომ შენ იმაზე მეტი ხარ, ვიდრე მხოლოდ მისი ამოსუნთქვა, რომ ის ბევრად მეტია, ვიდრე მხოლოდ შენი ჩასუნთქვა. 
ასეა? სიყვარულის ფორმულა, მხოლოდ უპირობოადა სხვაგვარად არ გამოვა?
არა, მე ასე არ ვფიქრობ. მე მაინც არ ვფიქრობ ასე…
ალბათ ვთანხმდებით, რომ არ არსებობს იდეალური მე და იდეალური შენ, 
მაგრამ არსებობს სუბიექტური – მინდა და გაუაზრებელი – გინდა? 
ორი ისეთი მოცუმულობა, რომელიც აუცილებლად იდეალურ ბალანს მოითხოვს. 
თუ ,,გვინდა“ ჩვენ აუცილებლად უნდა ვიპოვოთ იდეალური ბალანსი ჩემს შესაძლებლობებსა და შენს სურვილებს, შენს შესაძლებლობებსა და ჩემს სურვილებს შორის.
პ.ს. ალბათ მე რომ არ გითხართ, ისედაც ჩართავ ამ სიმღერას ფონად, ხომ?
ეს ამბავი ასე იწყება: ,,აუ, ქალებზეც დაწერა რა“, 
,,კაცებზეც დაწერე რა კიდევ, ოღონდ სხვა თემაზე“, 
,,არ დაწერო ქალებზე, არ გამოვა ქალების კარგი, კაცებმა უბრალოდ გიპასუხეთ 
და ქალები სხვისთვის დაწერენ და იკეკლუცებენ….“. 
როგორც ხედავთ, გადაწყვეტილება ,,ქალების“ სასარგებლოდ მივიღე და რადგან ბოლომდე გულწრფელობას ვაწვები, 
ვაღიარებ, რომ ძალიან დავიღალე და არც ჩემი გადაწყვეტილების სისწორეში ვარ დარწმუნებული. 
ზოგადად არ ვმუშაობ ,,შეკვეთებზე“. 
ეს ჩემი არჩევანია, ვწერო იმ დროს და იმ თემებზე, როცა და რაზეც მინდა. 
თან სხვა ქალებზე წერა ჩემთვის, როგორც ქალისთვის, ნაკლებად ემოციურია. 
ჩემს ქალურ პოზიციას ისედაც ვაფიქსირებ და ყველა ქალის სახელით წერა მაგარი სისულელე მგონია. 
არ მიყვარს კრებითი ტერმინი ,,ქალები“, კიდევ უფრო მეტად არ მიყვარს, თუ მას წინ სიტყვა ,,ყველა“ უსწრებს. 
ისტერიკა საჭირო არ არის, კაცებზეც იგივეს ვფიქრობ. 
ჩემს ერთ მეგობარ ბიჭს შეყვარებული ჰყავდა. 
მე ამ გოგოსთან, ანუ ჩემი მეგობარი ბიჭის შეყვარებულთან, არაფერი, საერთოდ არაფერი მქონდა საერთო. 
არ ვამბობ, რომ ის ცუდი გოგო იყო და მე კიდევ კარგი, ან პირიქით, არა! 
ამ ჩემს მეგობარ ბიჭს უყვარდა ხოლმე ისეთი წინადადების თქმა, რომლებიც ასე იწყება: 
აუ თქვენ ქალები…., თქვენ ქალებს…., ქალები ხომ…, 
ჰოდა ყოველ ჯერზე, როდესაც ამას ამბობდა, საშინელ დისკომფორტს ვგრძნობდი, 
იმიტომ რომ ვიცოდი, იმ ქალთან მაიგივებდა, რომელთანაც საერთოდ არაფერი მქონდა საერთო. 
ჰოდა, ეს კრებითი ტერმინი ,,ქალები“ მანამდეც ხომ მძულდა და ამ ამბის შემდეგ კიდევ უფრო მეტად შემძულდა. 
მას შემდეგ ვცდილობ გამოვხატო, რომ არსებობს კონკრეტული ქალი და კონკრეტული კაცი 
და მათი ძალიან კონკრეტული, უსაშველოდ ინდივიდუალური ურთიერთობა. 
იგივე დისკომფორტს განვიცდი ახლაც, რადგან მიუხედავად იმისა, რომ ჩვენ ყველა სხვადასხვანაირები ვართ, 
ვერ ავცდები ამ კრებით ფენომენს ,,ქალები“. 
ვერც უსაშველოდ ვრცელ ტექსტებს ავცდები, რომლებსაც ქალები მომწერენ და თქვენ მოგიწევთ იკითხოთ, 
იკითხოთ და კიდევ დაუსრულებლად იკითხოთ ეს ჩემი ვითომ ბლოგი. 
ისიც ფაქტია, რომ ფრაუ ცვაის მკითხველთა 94% ქალია, 
ქალები ქალების პასუხებს წაიკითხავენ? წაიკითხავთ? ვნახოთ….
ისევე როგორც კაცების შემთხვევაში, წინასწარ შერჩეულ, სულ სხვადასხვა ასაკის, 
პროფესიის, გარეგნობის შავგვრემან თუ ქერა 17 ქალს 4 შეკითხვა ჩავუგდე ტექსტით: 
ცეცხლი აინთო, თამაში დაიწყო… 
არ დამიწერია პასუხებს ახლა ველოდები, ხვალ, თუ ერთ კვირაში, პასუხები სრულად და გაშლილად მინდა, 
თუ უბრალოდ ,,შემოხაზვით“ საერთოდ არაფერი მითქვამს, 
არანაირი ინსტრუქცია არ მიმიყოლებია, და იცით რა მოხდა? 
ნაწილმა, ანუ ვინც იმ კონკრეტულ დროს დაკავებული იყო, მომწერა: 
,,აუ, ვმუშაობ და საღამოს მოგწერ თუ შეიძლება“, 
,,მოგწერთ საღამოს რა.. მაქვს საქმე“, 
,,ახლა ვერ, არ მცალია“, 
,,რამდენი დრო მაქვს? დღეს საღამოს გავაკეთებ“, 
,,მაპატიეთ დაგვიანებისთვის, დისტანციურად ვმუშაობ და ახლა დავამთავრე საქმე…“… 
ყველამ ამიხსნა, თუ რატომ ვერ მივიღებდი პასუხებს წამებში, წუთებში, 
არა და მე არაფერი მითქვამს დროზე და რადგან ,,ქალები“ მაინცდამაინც ,,კაცებს“ უნდა შევადარო, 
კაცებმა მაშინვე მიპასუხეს, ზოგმა დააყოვნა, შეკითხვებიც გამომიტოვეს, 
პასუხების შეგროვებას მთელი მეორე დღე მოვანდომე. 
დიახ,  ქალები დავალებას მეტი პასუხისმგებლობით ეკიდებიან, ბოდიში ვეკიდებით, 
გვიყვარს სტრუქტურა და გეგმა – ახლა ვმუშაობ, შემდეგ ვივარჯიშებ, საღამოს გავცემ პასუხებს ფრაუს… 
ჰო, ასეა, სხვაგვარად არ გამოვა იმ მილიონსამასიათასი ფუნქციის შესრულება, 
რომელიც ყოველდღიურად გვიწევს, თუმცა არ ვიცი, 
ეს ყოველთვის საჭიროა, თუ აჯობებს, პასუხისმგებლობას ცოტა ,,მოვუშვათ“,  იფიქრეთ ამაზე.
დაწყებამდე ჯერ შორია, ვინაიდან ,,ქალები“-ს გარკვეული ნაწილი პასუხების გაცემის ფორმით დაინტერესდა, 
უფრო სწორად, მას შემდეგ რაც დაახლოებით ასეთი პასუხების, პასუხად მივწერე: 
,,ვსო, სულ ეს იყო?, ახალი პასუხები მივიღე: 
,,წესები ამიხსენი,  ა, შემდეგებზე გავითვალისწინებ. 
მეტი შეკითხვა თუ არ არის, ამაზე გიპასუხებ ვრცლად. 
ვერ გავიგე დავალება თავიდან“; 
,,კომენტარებიც გინდოდა? მე მეგონა ,,ჯასთ“ შემოხაზვა, თორე მე ძაან მინდა…“; 
,,კი, კი თუ საჭიროა დავამატებ, თან შეცდომაც დამიშვია პირველივე შეკითხვაში…“; 
,,მოიცა, არასწორად ვქენი რამე? მე მეგონა, ვარიანტები უნდა ამერჩია, არა?? 
სადმცალია, ჰოპ, ჰოპ და მორჩა. მადროვე მაშინ, ეგ არ ვიცოდი. . .“.
ძალიან გამიკვირდა, წესები? 
რა წესები არ არსებობს წესები! 
თან ხომ წაიკითხეთ კაცების პასუხები? 
მართალია, ,,ყველა ქალი“ არ მოქცეულა ასე, მაგრამ ჩვიდმეტიდან, შვიდმა ,,ახსნა“ ითხოვა. 
ვიცი, ბევრი ეს და კიდევ სხვა ქალი არ დამეთანხმება,  
მე მაინც მგონია, რომ ამ მარტივი დაკვირვებით კარგად ჩანს ე. წ. ,,ახსნის საჭიროება“. 
იმიტომ არა, რომ რაღაც ვერ გავიგეთ, 
იმიტომ რომ, ის რაღაც სწორად გვინდა გავიგოთ. 
ახსნა საჭიროა იმიტომ, ,,შეცდომა“ არ დავუშვათ. 
ჩვენ არ გვიყვარს შეცდომების დაშვება, ნაკლებად ,,პოხუისტები“ ვართ ალბათ და ამიტომ. 
აბა იმ 17 კაციდან არც ერთი დაინტერესებულა ,,როგორი“ პასუხები მინდოდა. 
ეს თავდაჯერებულობა – რასაც ვაკეთებ, ,,იასნია“, რომ სწორად ვაკეთებ, ნამდვილად ,,კაცების“ თვისებაა, 
მათ შორის ერთი შეხედვით არა ძალიან თავში დაჯერებული და ყეყეჩი კაცების. 
ჰოდა სწორედ ამიტომ ვამბობ, როგორც კაცებმა უნდა ისწავლონ ჩვენგან, ზუსტად იმდენივე უნდა ვისწავლოთ ჩვენ მათგან. 
დიახ, სწორედ ასე დავიცავთ ურთიერთობის იდეალურ ბალანსს. 
ვიცი, რომ არ არსებობს იდეალური ურთიერთობა, მაგრამ ბალანსი იდეალური არსებობს!
როგორ იწყებენ ქალები?
რადგან ვფიქრობ, რომ ,,ქალებისთვის“ ყველაზე აქტუალური ,,კაცების“ წასვლის თემაა, 
რომლებიც ხან უბრალოდ ქრებიან, ხან კიდევ გვიხსნიან, 
უბრალოდ ჩვენ არ გვესმის მათი სიტყვები, ,,ქალებთან“, პირიქით – თავიდან, ანუ დაწყებით დავიწყე. 
ჩემი აზრით, ურთიერთობის დაწყება სპონტანური გადაწყვეტილებაა, უხილავი, 
მაგრამ წარმოუდგენლად მძაფრი ქიმიის ბიძგია, რომელიც სწორედ იმიტომ არის უსაშველოდ მიმზიდველი, 
რომ წარმოდგენა არ გაქვს საით წაგიყვანს, როგორ დასრულდება, შეიძლება არც დასრულდეს. 
სპონტანური დაწყება, თავისთავად უფსკრულში გადაჩეხვას სულაც არ ნიშნავს. 
მთავარია მიხვდე, თუ უფსკრულისკენ მიდიხარ, რომ უფსკრულისკენ მიდიხარ. 
როგორ უნდა მიხვდე? 
ეს ალბათ ყველაზე რთული შეკითხვაა, რომელზეც მე ხშირად ხისტი პასუხი მაქვს. 
ტვინი უნდა მიხვდეს ამას და მართალია, გული ამ დროს სწორედ რომ გიჟივით უფსკრულისკენ მიექანება, გონებამ უნდა იყოჩაღოს. 
რეალურად, გულის ტკენა, გულის გატეხვა კაცების ,,ბრალი“ კი არა, ჩვენი გულის და გონების ჭიდილის დროს, 
გულის გამარჯვების შედეგია – როდესაც ჩვენ კეთილგონიერებას, 
ანუ ტვინს არ მივეცით გამარჯვების შესაძლებლობა და შედეგად გული გაგვიტყდა. 
გულის გატეხვის ვერც ერთ შემთხვევას, ვერ დავაბრალებ ვერც ერთ მამაკაცს, რატომ? 
იმიტომ რომ მე გადავყევი მას უფსკრულში. 
თუმცა, მეორე მხრივ, არ არსებობს ტკივილი, არ არსებობს იმედგაცრუება, 
არ არსებობს არაფერი დედამიწაზე, რის გამოც ადამიანთან, რომელთანაც ვგრძნობ ქიმიას, 
ურთიერთობის დაწყების უნდა შეგეშინდეს. 
მართალია, ,,ყველა ქალი“ ასე არ ფიქრობს, მაგრამ მათი აბსოლუტური უმრავლესობა, ყველა პონტში გარისკავს, 
ყველა პონტში გამოიჩენს ინიციატივას და ყველა პონტში იქნება მზად ახალი თავგადასავალისთვის. 
ეს არის აუხსნელი, გამართლებული ან გაუმართლებელი რისკი, 
რომელიც ჩვენ არა კრებითად, მაგრამ ,,ქალებს“, უსაშველოდ გვიზიდავს და რაც მთავარია საერთოდ არ გვაშინებს.
საიდან ვიცი და პასუხებიდან.
რატომ მთავრდება ურთიერთობა?
სპონტანურად დაწყებული ურთიერთობა რა არის? 
თქვენ სახელი და სტატუსი გჭირდებათ, თქვეს ,,კაცებმა“, 
კი ბატონო, მოგცემთ, მაგრამ მაინც წავალთ, თუ წასასვლელია. 
რაში გჭირდებათ სტატუსი, სტატუსი ხომ გოიმობაა. 
ალბათ იმისთვის, რომ აღარ გაიპრანჭოთ და უბრალოდ მოდუნდეთ.
ბუნებრივია ყველა თავისუფალია საკუთარი დასკვნები თავად გამოიტანოს, თუმცა აქაც კრებითი ტერმინის გამოყენება მიწევს. 
ჩემი აზრით, ქალებს, ჰო, ზოგადად ,,ქალებს“, უფრო სჭირდებათ ურთიერთობა, ვიდრე ,,კაცებს“. 
არ ვფიქრობ, რომ აუცილებლად ,,ცოლის“ სტატუსისთვის სჭირდებათ, თუმცა ესეც არჩევანია, 
ქალებს აქვთ სურვილი, ალბათ თანდაყოლილი სურვილი, გამოხატონ გრძნობები, 
შეავსონ ვიღაც მეორე, ის მეორე, რომელიც არ უნდა იყოს მარტო. 
ეს ჩვენი მოგონილი ამბავი არ არის, ამისთვის შეიქმნა თავის დროზე ქალი, რომ კაცი არ ყოფილიყო მარტო. 
შეიქმნა არა მეორე კაცი, არამედ ქალი. ე. ი. ქალი საჭიროა. 
ამიტომ ვფიქრობ, ეს გენეტიკური ამბავია, როდესაც ჩვენ ძალიან მძაფრად განვიცდით ურთიერთობის დასრულებას მასთან, 
ვისი მარტოობის შესავსებადაც მოგვავლინეს თავის დროზე. 
არ მინდა ფემინისტური ისტერიკა, გთხოვთ, მეც თქვენთან ვარ! 
რატომ მთავრდება ურთიერთობა, ეს ცალკე ამბავია და რატომ განვიცდით ჩვენ უფრო მეტად, ეს კიდევ სხვა. 
ყოველ შემთხვევაში მე ასე მგონია, რომ ჩვენ მეტად განვიცდით, მიუხედავად ,,ყველაფრისა“. 
ყველაფერში ურთიერთობის სახელს და სტატუსს ვგულისხმობ, 
განცდების სიმძაფრე სახელს და სტატუსს ყველაზე ნაკლებად უკავშირდება. 
მიუხედავად იმისა, რომ არავინ გვთხოვს დავხარჯოთ მთელი ჩვენი ემოცია, 
ყველა გრძნობა და განცდა, ურთიერთობებში თითქოს მაინც ასე ვიქცევით, 
ბოლომდე ვიხარჯებით და მერე გვაქვს ეს უცნაური განცდა, რომ ის – უმადურია. 
ბოლო დროს, ხშირად ვფიქრობ, რომ ეს არასწორი დამოკიდებულებაა, 
თუმცა ალბათ არ არსებობს სწორი და არასწორი პასუხები და დამოკიდებულებები, 
ყველა ფიქრობს და განიცდის ისე, როგორც მხოლოდ მას შეუძლია. 
მე სუბიექტურად მგონია, რომ ,,ბოლომდე დახარჯვა“, ჩვენი – ქალების მოგონილია და თუ შენსას არ იშლი და იხარჯები, 
მაშინ დაყვედრება არ მოსულა. 
ის უმადური არ არის. 
ურთიერთობები კი, ხან მთავრდება და ხან არა, თუმცა დასასრული ყოველთვის მტკივნეულია. 
,,ვიდარდებ და გაივლის რაა…“, მიპასუხა ერთ-ერთმა, აუცილებლად გაივლის, ოღონდ არავინ იცის როდის. 
ჩემთვის ყველა პასუხი სწორია და იმ კონკრეტულ კაცთან, კონკრეტულ ურთიერთობაზეა დამოკიდებული. 
ვილაპარაკებ, ვეცდები, ან გავქრები, არსებითი მნიშვნელობა აღარ აქვს, თუ ის გაცივდა. 
ეს განაჩენია. რატომ ქვია ურთიერთობას ურთიერთობა? 
იმიტომ რომ ეს არის ორის ერთობა, იმ ორის, 
რომელიც სხვადასხვა მოვლენების, პროცესების, აფეთქებების შედეგად დიდი, მცირე ან საშუალო ხნით ერთი მთლიანი აღმოჩნდა. 
უფრო სწორად, მოუნდა რომ ერთი მთლიანი ყოფილიყო, ან უბრალოდ ერთად ყოფილიყო. 
ორის ერთობა გამოდის მხოლოდ მაშინ, როდესაც ეს ორი ემოციის ერთ ტალღაზე ლივლივებს 
და არაფერი არ, ან აღარ გამოდის, როდესაც ტალღები ირევა. 
აზრი არ აქვს, მასთან ყოფნას, ვინც არ არის ,,თბილი“, 
თბილი კი არა ვინც არ ვარვარებს და დუღს შენთან ყოფნის სურვილით. გამორიცხულია. 
ადექი წამოდი, ახალი დაიწყე! კარგი, ცოტა იდარდე და მერე დაიწყე….
ასეთ დროს ,,ქალებს“ სტატუსი და სახელი ფეხებზე კიდიათ, ყოველ შემთხვევაში მე ასე მგონია.
ურთიერთობა სიცივის და კიდევ იმის გამო მთავრდება, რომ სხვა ახალი დაიწყოს და ეს ოპტიმისტური დასკვნა სულაც არ არის, თუ ასე იფიქრეთ. 
არ სრულდება წელიწადში 365 დღე დედამიწის ბრუნვა, 
დანარჩენი ყველაფერი იწყება და მთავრდება, უფრო სწორად მთავრდება და შემდეგ ხელახლა იწყება.
გაინტერესებთ სხვა ქალების დამოკიდებულება ურთიერთობების დასრულებაზე? ყველაფერი იქნება….
ვინ არიან ქალები, რომლებიც კაცებს უყვართ?
რატომ მიდიან ,,კაცები“ ჩვენგან, მაშინაც კი, როდესაც ისევ ვუყვარვართ. 
ეს კითხვა ყველაზე მტკივნეულია ჩემთვის კაცების ბლოგიდან. 
კაცები მიდიან და ჩვენ ვრჩებით კითხვის ნიშნებით სავსე, უძირო სიბნელეში. 
იწყება გამოძიების, წარსულში ქექვის, მოვლენების გადახვევის, დეტალებამდე გახსენების უსაშველოდ დამღლელი პროცესი: 
სად, როდის, რატომ, რა შემეშალა? 
სწორედ ამიტომ ვკითხე ,,ქალებს“ ვინ არიან ისინი საყვარელ ,,კაცებთან“.
ჩვენ ყველას გვაქვს ჩვენი ისეთი თვისებები, სხეულის ნაწილები, მანერები, 
ან ნებისმიერი სხვა ინდივიდუალური შტრიხები, რომელიც საკუთარ თავში ყველაზე მეტად გვიყვარს. 
შეიძლება ვამახვილებთ მათზე ყურადღებას, შეიძლება არა, მაგრამ ყველას გვაქვს ასეთი ინდივიდუალური, 
მხოლოდ ჩვენი განუმეორებელი შტრიხები. 
ალბათ ყველაზე მეტად ის კაცი მიყვარდა, რომელმაც ყურადღება სწორედ ასეთ შტრიხებზე გამიმახვილა. 
მათ შესახებ თითქოს მე ვიცოდი მხოლოდ, თითქოს მხოლოდ ჩემთვის იყო ხილული და როდსაც აღმოვაჩინე რომ არა… 
ეს ალბათ საუკეთესო აღმოჩენა იყო ჩემს ცხოვრებაში. 
ადვილია უპასუხო – ის ვარ, ვინც ვარ. 
მეც ასე ვუპასუხე ამ შეკითხვას, თუმცა მგონია, მხოლოდ მაშინ ხარ ის ვინც ხარ, 
როდესაც შენ თავს კარგად იცნობ, ბანალურია? 
კარგით, როდესაც შენს თავს უტყდები, როდესაც გულწრფელი ხარ, 
მაგრამ ყველაზე მნიშვნელოვანი მაინც არის, როდესაც შენი თავი გიყვარს. 
ეს არ ნიშნავს, რომ ნაკლი არ გაქვს, ან ვერ ხედავ. 
აღიარებ, რომ გაქვს და მაინც გიყვარს. 
სხვა შემთხვევაში გიწევს თამაში და იმის დამალვა, რაც შენში არ გიყვარს. 
ასე არ გამოდის, ასე მუდმივად არსებობს ტყუილის რაღაც სულ მცირე დოზა მაინც, რომელიც ურთიერთობას გესლავს. 
შენ გგესლავს, ყოველ ჯერზე, როდესაც იმას აკეთებ, 
რაც არ გსურს, მას გესლავს, როდესაც უცებ აღმოაჩენს, რომ ის არ ხარ ვინც ეგონა, 
იმიტომ რომ არც შენ ხარ ის, ვინც მას ეგონა…
რთულია იყო ის ვინც ხარ, ყველას გვაქვს ჩვენი პატარა თუ დიდი ნაკლები… 
ვფიქრობ კაცის გამო თავის დაკარგვა, ყველაზე კარგი დაკარგვაა, დაკარგვებს შორის, ოღონდ შენი თავი არასდროს უნდა კარგო. 
ისე ჟღერს, თითქოს ვინმეზე მეტი ვიცი, 
არა და ამ დროს იმდენი რამე არ ვიცი, უბრალოდ საკუთარ თავთან ჰარმონიის პოვნას დავუჭირე მუღამი, 
ამაში ბუნებრივია სხვადასხვა დროს, სხვადასხვა კაცი დამეხმარე. 
არ ვიცი ასაკის ბრალია, თუ უბრალოდ იმ სხვადასხვა დროის სხვადასხვა კაცების, 
საკუთარი თავი, მთელი თავისი ნაკლებით და სიგიჟეებით მართლა მიყვარს. 
მართალია, როდესაც ჩემგან მიდიან, მაინც უსაშველოდ მტკივნეულია, 
თუმცა ეს დამოკიდებულება პასუხის მოძებნაში მეხმარება.
მიყვარს ,,ქალების“ ყველა გულწრფელი პასუხი, რომელსაც ახლა არა, ცოტა ხანში წაიკითხავთ.
რატომ უყვართ ქალებს?
,,ქალებთან“, ისევე როგორც ,,კაცებთან“ სიყვარულით დავასრულე. 
როდესაც სიყვარულზე ვწერ ობიექტურობას ვკარგავ. 
ზუსტად არ ვიცი, ყველა ,,ქალი“ ფიქრობს თუ არა, რომ სიყვარული სწორედ ის გრძნობაა, 
რომლის გამოსახატავად, გასაცემად და მისაღებად გამოგვეყო ჩვენ გარკვეული დრო 
და განსაზღვრული კვადრატული მეტრები დედამიწაზე, თუმცა მგონი ამაში ვთანხმდებით, თუ მე მომეჩვენა?
გჭირდებათ სიყვარული, თუ გინდათ სიყვარული ვკითხე ქალებს. მე მიყვარს სიყვარული. 
ხან მინდა, ხან მჭირდება, მაგრამ სულ მიყვარს. 
როდესაც არაფერს გეკითხებიან, არც პასუხებს ეძებ, შეიძლება ფიქრობ შენთვის, მაგრამ არ ეძებ პასუხს. 
პასუხები საჭიროა? მე ვფიქრობ, რომ პასუხები არა, პასუხებზე დაფიქრებაა საჭირო. 
17 ქალი ერთად, ერთდროულად დაფიქრდა, ურთიერთობის დაწყებაზე, განშორებაზე, საკუთარ თავზე და სიყვარულზე. 
ბოლო დროს, ვფიქრობ, მეტი ამბიცია გამიჩნდა, თუმცა მოლოდინი იმისა, 
რომ ჩემი ნაწერი რაღაცას შეცვლის, უფრო სწორად რაღაცის ცვლილების ბიძგი შეიძლება გახდეს – სულ მქონდა. 
მინდა ბევრი ქალი და ბევრი კაცი დაინტერესდეს ერთმანეთით და ახალი, საინტერესო, ინდივიდუალური მოგზაურობის მონაწილე გახდეს. 
ერთ საიდუმლოს გაგიმხელთ, კაცების და ქალების ბლოგებში, 
ორი ადამიანი ავარჩიე ისეთი, მრავალი, მრავალი წლის წინ შეყვარებულები რომ იყვნენ. 
დღეს ორივე მარტოა. ორივეს პასუხებში ვეძებდი ფრაზებს, რომლებიც შეიძლებოდა ერთმანეთისთვის ყოფილიყო ნათქვამი. 
რაღაცეები ვიპოვე, რაღაცეები ვერ, მაგრამ მათი ამ ექსპერიმენტში გაერთიანებით, მაინც გაეცა რაღაც პასუხები, რაღაც შეკითხვებს. 
არ არსებობს სწორი და არასწორი პასუხები, არსებობს კონკრეტულ დროს, 
კონკრეტული გარემოს გავლენით დაბადებული და შენი ემოციების და განცდების შესაბამისი პასუხები, 
ისინი არ შეიძლება იყოს მარტივად სწორი ან არასწორი. 
პასუხებზე ფიქრი კი ყოველთვის სწორია, ასე მგონია, ან შეიძლება უკვე უძილობისგან ვბოდავ. 
ასეთი განზრახვა არ მქონია, თუმცა ეს ღამეც გავათენე. 
ამჯერად ვარდისფერი დილა არ დამათენდა, საშინელი ქარი ხმაურობს გარეთ, ვერ ვიტან ქარს. 
მაფორიაქებს. ახლა რთული სათქმელია, უფრო ქარმა ამაფორიაქა, თუ პასუხების კითხვამ და დალაგებამ დამღალა. 
კარგი ტანდემი გამოუვიდათ ქარს და ,,ქალების“ პასუხებს. 
სიყვარულზე წერის ფორიაქი, სრულიად მოულოდნელად ნათურის აფეთქებით დასრულდა. 
მართალს ვამბობ, ასე უცებ აფეთქდა, შუშის ნამსხვრევებად დაიშალა და დენის ჩაქრობა გამოიწვია. 
ამ ამბავს ისე მშვიდად შევხვდი, თითქოს ასეც უნდა ყოფილიყო, 
სიყვარულზე წერა ფოიერვერკით დასრულდა, ყოველ შემთხვევაში, მე ასე შევაფასე ნათურის უცაბედი აფეთქება. 
სწორედ ასე ფეთქდება ჩემს წარმოსახვაში მილიონობით პატარა ნაწილაკი, 
ფეთქდება, იმსხვრევა, ანათებს და მერე რაღაც უცნაური ხდება შენში, მასში, თქვენ ორში. 
უბრალოდ იფიქრეთ პასუხებზე, მოიფიქრეთ შეკითხვები, თქვენთანაც აფეთქდება ნათურა….
,,აუ, ქალებზეც დაწერა რა“, ,,კაცებზეც დაწერე რა კიდევ, ოღონდ სხვა თემაზე“, 
,,არ დაწერო ქალებზე, არ გამოვა ქალების კარგი, 
კაცებმა უბრალოდ გიპასუხეთ და ქალები სხვისთვის დაწერენ და იკეკლუცებენ….“
პ. ს. ქალების პასუხები არ დამიმალავს, უცვლელად გთავაზობთ ,,დანართის“ სახით.
შეკითხვა N1: ჯერ არ გიყვარს, არც მას სავარაუდოდ, მაგრამ ძან გევასება. 
ის ურთიერთობის ინიციატივას იჩენს: 
1. ყველა პონტში დავიწყებ 
2. დავიწყებ, თუ ორივეს ერთი და იგივე გვინდა 
3. აუ, არ ვიცი, გააჩნია მის ზრახვებს
1. ,,1 – ბუნებით მონადირე ვარ, ამიტომ ჩემთვის ეს აზარტის თემაც არის. 
აუცილებლად დავიწყებ. ზრახვებს არ აქვს მნიშვნელობა, 14 წლიდან დავიწყე ურთიერთობები, 
უკვე 40 წლის ვარ, ყველაფერს ვგეგმავ ცხოვრებაში ურთიერთობების გარდა. 
ეს ერთადერთი ნაწილია ჩემი ცხოვრების სადაც არასდროს არაფერს ვგეგმავ, 
მიყვარს სპონტანურობა და ბოლომდე ვყვები გრნობებს. მთლიანად სიამოვნებაზე ვარ კონცენტრირებული.“;
2. ,,ბიჭთან ურთიერთობას დავიწყებ თუ ორივეს ერთი და იგივე რაღაც გვინდა ამ ურთიერთობიდან. 
თუმცა, დამმართია ისეც, რომ მეგონა ვიცოდი რა მინდოდა, 
მაგრამ საბოლოოდ აღმოვაჩინე, რომ არ მომწონდა ისეთი სახის ურთიერთობა, რაზეც „შევთანხმდით“. 
ყოველთვის შევეცდები, რომ პირველ რიგში გავარკვიო მე თავად რას ველი ურთიერთობიდან და ისე დავიწყო, 
რომ მერე მე თვითონვე ვიყო კომფორტულად.“;
3. „ყველა პონტში დავიწყებ – ,,ძაან გევასება“ მესმის, როგორც ძალიან გიზიდავს, 
სხვა როცა ადამიანს არ იცნობ, რა უნდა „გაგიჟებდეს“ ჩემთვის გაუგებარია. 
ამიტომ ყველა ვარიანტში ვიწყებ და შანს ვაძლევ ურთიერთობას. 
არც „ხუთი პაემანის“ თეორიას არ ვეთანხმები, თუ მინდა ადამიანთან ყოფნა, 
ვარ იმ წუთიდან, როცა მიმიზიდავს. 
არც რესტორნებში დაქალების დაპატიჟება (თავი რომ მოიწონოს) არ მჭირდება და საჩუქრები, 
უბრალოდ ურთიერთობა, კარგი სექსი, ფილმების ყურება, ერთად დასვენება და მსგავსი „აქტივობები“ საკმარისია. 
მეორე საკითხია, ქალებისგან ამ სითამამეს, როგორ იღებენ კაცები. 
როგორ წესი, ვერ… ან ჩემი აზრით ძალიან ღირსეული უნდა იყოს, რომ ეს ურთიერთობა ღირსეულადაც მიიღოს. 
ზოგადად ქალების სითამამე ბევრ საფიქრალს უჩენს კაცებს (თან მეცინება მაგათზე). 
პირველი ორი ვნებიანი შეხვედრის მერე ჩნდება შეკითხვა, რამდენი კაცი გყავდა… 
ყველასთან ასე თამამი ხარ… და ფიქრები ეს „ყველა“ რამდენია… 
ასევე, უკვირს რატომ გინდა, რომ სადილის, ტაქსის ან სხვა რამის ფული შენც გადაიხადო… 
ამ დროს უკვე ხვდები რომ ვერ ირგებს და იწყებ სიტუაციის უფრო გაფუჭებას, 
მაგალითად მოუყვები, რომელიმე „ექსზე“, რომლითაც ძალიან „კმაყოფილი“ იყავი 
და იწყება „დატოლება“, 
ნელ-ნელა იწყება მოწყენილობაც და ფიქრი ესეც სხვების ნაირი —ა! მერე აღარ შეხვდები, 
არც თვითონ მოიკლავს თავს შეხვედრებზე და რამდენიმე თვეში შეგხვდება შენზე ბევრად ნაზ, არა რეალიზებულ, 
მორიდებულ მშვენიერ გოგოსთან ერთად, რომელთანაც ისეა წელში გამართული, 
როგორიც შენთან მხოლოდ პირველად, თამამად რომ დაიწყე მასთან ურთიერთობა მაშინ იყო… 
და ამ დროს გაიფიქრებ, მართლა ყველა — კი არ არის, უბრალოდ ამ ადამიანის მოლოდინი სხვა იყო, 
შენი სხვა, ამიტომ სადაც კარგად იგრძნობს თავს იყოს იქ, შენ კი იმედი გაქვს, 
რომ უფრო ძლიერ, შემდგარ და ნაკლები კომპლექსებით ადამიანს შეხვდები, როცა ამის დრო მოვა…  
4. ,,1 – ახალი ურთიერთობის დაწყებაზე მაგარი რა უნდა იყოს, 
ამიტომ ვერ ვხვდები უარი რატომ უნდა თქვა ისეთ რაღაცაზე რაც ჯერ არ იცი როგორ დამთავრდება, 
ან დამთავრება არ დამთავრება, რა შუაშია, მთავარია ურთიერთობის პროცესი, 
ამიტომ ყველა ვარიანტში უნდა ცადო როცა ორმხრივია“;
5. ,,1 – ყველა პონტში დავიწყებ, 
იმიტომ, რომ თუ მაგრად მევასება ესეიგი მაგრად მინდა ნებისმიერი სახის ურთიერთობა 
და “ნიახური ხო არა ვარ ამ ქვეყანაზე მეორედ მოვიდე” . შანსი უნდა გამოვიყენო…”;
6. ,,1 – ყველა პონტში დავიწყებ, თუ მომწონს რატომაც არა? 
შეიძლება არც არაფერი არ გამოვიდეს, მაგრამ მერე გული არ დამწყდება რომ არ ვცადე.”;
7. ,,1 – ყველა პონტში დავიწყებ. მაგრამ აქ არის ერთი მაგრამ. 
თუ მიხვდები ურთიერთობებში, რომ სხვადასხვა ,,სთეიჯზე” ხართ, აუცილებლად უნდა ჩაეხსნა. 
ერთხელ გავაწურინე ეგეთ ურთიერთობას და კი იცი როგორც ვარ…”;
8. ,,1 – ყველა პონტში დავიწყებ (თუ არ დავიწყებ, ვერასდროს გავიგებ, რა შეიძლება გამოსულიყო ამ ურთიერთობიდან. 
ისიც გაირკვევა, ერთი და იგივე გვინდა, თუ არა)“;
9. ,,1- თავიდანვე არა მგონია ვინმემ იცოდეს რა უნდა, 
ან რა გამოვა კონკრეტული ურთიერთობიდან, თუ არ ცადე. 
ამიტომ თუ მომწონს ტიპი, ცვდი რა თქმა უნდა. 
მაგრამ რაღაც ეტაპზე, თუ იცი რო ისეთი ტიპაჟია, ვისთანაც მხოლოდ გართობა გისწორდება 
და სერიოზული ურთიერთობები არ გამოვა, ცუდი გამოცდილებებით ვისწავლე, 
რომ თავიდანვე უნდა „გააიასნო“ ორივეს რომ „ერთი და იგივე“ გვინდოდეს.“;
10. ,,1- ყველა პონტში დავიწყებ, ზრახვების ძიებით არ უნდა დაიწყო, არაფერი გამოვა ასე. 
უბრალოდ დაიწყე. სინამდვილეში არასწორი მოლოდინებია, რაც გვტკენს გულს ბოლოს. 
არ გაქვს მოლოდინი, არ გაქვს გულის ტკენა.“;
11. ,,2- ჩემთვის მნიშვნელოვანია თავიდან ნაწილობრივ მაინც ვიცოდე რას შეიძლება ველოდე კონკრეტული ურთიერთობისგან.“;
12. ,,1- ყველა პონტში დავიწყებ და გამიკეთებია ასეც. 
თუ არ დაიწყე, არც რა გინდა ან გინდათ გეცოდინება და არც რა ზრახვები აქვს. 
სიყვარულს არ უყვარს ამდენი ფიქრი და პრაგმატიზმი. 
იგრძენი, აგაფორიაქა და იმოქმედე. 
მერე რა იქნება იმ ფიქრს თუ გადაყევი, ეგ არ არის ჩემთვის სიყვარული. 
პეპლები რომ ფრენას დაიწყებენ, რად უნდა ამას ბევრი ფიქრი?“;
13. ,,მე-2 – დავიწყებ, თუ ორივეს ერთი და იგივე გვინდა. 
კითხვების დასმა მიყვარს, გარკვევა, რამდენად ერთნაირად ვუყურებთ სიტუაციას. 
ალბათ ეს იმიტომ, რომ ჯერ საკუთარ თავთან შევთანხმდე, რამდენად კომფორტულად ვიქნები, 
Შემთხვევით მოლოდინები რომ არ გაჩნდეს და ალბათ იმისიც მერე უფრო გულდასაწყვეტად რომ არ მქონდეს საქმე. 
თუმცა, ისეც ყოფილა, არც არაფერზე მიფიქრია, მომწონს და რატომაც არა, 
მაგრამ, მერე მაინც მეფიქრება, მინდა თუ არ მინდა, იმ შემთხვევების გარდა, რომლებიც მოკლე ხნიანი ურთიერთობაა. “;
14. ,,1 – ყველა პონტში დავიწყებ“;
15. ,,1 – დავიწყებ ურთიერთობას.“;
16. ,,1 – სულ რომ ინიციატივა ესე არ გამოიჩინოს, მე მაინც გამოვიჩენ, 
რადგან ვთვლი, რომ ყველას ესე არ შეუძლია ინიციატივის გამოჩენა. 
თუ ამყვა, ძალიან კარგი, თუ არ ამყვა, ვეცდები გავარკვიო – ანუ აღარ მოვწონვარ, თუ რამე სხვა მიზეზია. 
თუ ინიციატივა მან გამოიჩინა, მაგრამ ვხვდები, 
რომ ურთიერთობა იქ არ მიდის, სადაც მინდა, ავუხსნი მე რა მინდა 
და რას ველოდები და მოვუსმენ მას, თუ მას იგივე არ უნდა და რატომ.“;
17. ,,1 – ყველა პონტში დავიწყებ – ურთიერთობის დასაწყისი – ეს არის ყველაზე თუ არა ერთ-ერთი ყველაზე მაგარი ეტაპი ურთიერთობაში, 
რომელიც სავსეა პეპლებით, აღმაფრენით, მოლოდინებით, ადრენალინით, “ქიმიით” და საოცარი მიზიდულობის განცდებით. 
ამის გამოტოვება არ ღირს ნამდვილად.“
შეკითხვა N2: გიყვარს, უყვარხარ, ერთად ხართ. 
რაღაც მომენტში გრძნობ, რომ ის გაცივდა, შენ: 
1. მარტო დარჩენის მეშინია, მოვერგები 
2. ვილაპარაკებ, იქნებ არსებობს გადარჩენის  შანსი 
3. თუ ის გაცივდა, მე წავალ.
1. ,,2 – თუ ის გაცივდა. 
არაფერს ვეტყვი, პირველ რიგში საკუთარ ქცევებს დავაკვირდები, საკუთარ თავს, 
რადგან მგონია, რომ როცა ადამიანს ჩემთან აღარ უნდა ეს ვერავის ბრალი ვერ იქნება გარდა ჩემი თავისა. 
გააჩნია რა ნაწილში გაცივდა, რამეს მოვიფიქრებ და პაუზას ავიღებ აუცილებლად. 
პატარა ,,რესტარტისთვის“, პაუზის მერე ან ყველაფერი უკეთესად უნდა იყოს, ან არაფერი აღარ უნდა იყოს. 
თუ მივხვდი, რომ აზრი არ აქვს, უბრალოდ წავალ და მირჩევნია მიზეზი არ ვიცოდე. 
დღემდე ყველა ჩემ ყოფილთან რაღაც დოზით კარგი ურთიერთობა მაქვს, 
არ ვიცი ვისთვის როგორაა ჩემთან კი ასეა, ყოფილი ქმრით დაწყებული, 
ბავშვობის სიყვარულით დამთავრებული, ყველასთან რაღაც პატარა გრძნობის ნაპერწკალი შემომრჩა 
და მათაც იგივენაირად, ალბათ იმიტომ რომ, ყველასგან მე წავედი 
და ყველაზე მეტად არ მიყვარს რაღაცის გარჩევა, ვთვლი, რომ რაც უფრო ეტად ირჩევა ურთიერთობა, 
მით მეტად კარგავს რომანტიკულობას თუნდაც მოგონებებში.“;
2. ,,2 – ერთი რაც დანამდვილებით ვიცი, მორგება არ გამომდის, მიცდია კი…
მარტო დარჩენისაც შემშინებია კი არა, შიშით ჩამიჯვამს, როგორ არა, 
მაგრამ საბოლოოდ ეგეთი ურთიერთობა ტანჯვაა და მეტი არაფერი. 
თან ტანჯვა ორივესი. არც არავისგან წავსულვარ ეგრე ერთი ხელის მოსმით. 
ამ პასუხებიდან მეორე კითხვა არის ყველაზე სწორი – ლაპარაკი და ცდა თუ გამოდის კარგია, 
ულტიმატუმებით და კივილ-წივილით კი არა, რაციონალურად. 
ცდის და ლაპარაკის შემდეგაც თუ არ „გათბა“ გაციებული ურთიერთობა, აღარ ღირს ხავსზე მოჭიდება. 
აი, ეგ კი ნამდვილად ვისწავლე ცხოვრებაში, რომ არანაირი ურთიერთობა, 
რა ხანგრძლივიც და დიადიც არ უნდა იყოს, თუ დასამთავრებელია, უნდა დამთავრდეს და ამაზე გლოვა არ ღირს. 
კი, იდარდებ ცოტას, მაგრამ ასე სჯობს ყველა პონტში.“;
3. ,,გაცივდა და განელდა არის ურთიერთობებში კოშმარი, 
ამიტომ წავალ, ტანჯვაში ცხოვრება არ მინდა… 
„თუ შვილები გყავთ“ და მსგავსი რაღაცეები, სპეკულაციებს არ ვართ… 
თუ გაქვს საშუალება, რომ წახვიდე, უნდა წახვიდე…“;
4. ,, თუ გაცივდა, მეტი საქმე არ მაქვს რამე ავუხსნა, 
მე წავალ აუხსნელად და იფიქროს მერე რატო რისთვის და რა მოქმედებაა და რა ვითარებაა. 
ხო, იცი ყველა ურთიერთობა მაგ მოდელით მაქვს დამთავრებული და ვთვლი, რომ სწორიცაა, 
თუ დაინტერესდება, რატომ რისთვის ე. ი. ღირს ახსნა და თუ არადა ე. ი. წასასვლელი იყო, 
ამიტომ ყველა ვარიანტში ზოგჯერ არა თქმა სჯობს თქმასა. 
აი რა უნდა უთხრა რატო გაცივდი და დამიკიდე? 
ჩემ დაბალ თვითშეფასებას კიდე მაგით ვერ დავიმდაბლებ, ,,აიემსორი“ ანზორი“;
5. ,, 3 თუ გაცივდა მე წავალ. 
ერთხელ უკვე ვიცხოვრე “მკვდართან” და არ იყო მთლად კაი. 
მარა თუ ისევ მიყვარს, რთული იქნება. 
სავარაუდოდ, სანამ საბოლოოდ გაცივდებოდა მეც ცოტა შევგრილდი. 
და ეს გამიადვილებს წასვლას. 
მარა უყვარხარო… მოკლედ, ეს 3, მარა თუ სიყვარული აღარაა იმ შემთხვევას განვიხილავ და რა ვიცი..“;
6. ,,ჰმმმმ, ძალიან ძნელია დატოვო ადამიანი, რომელიც გიყვარს, 
მაგრამ თუ არ უნდა შენთან ყოფნა და ამ ყველაფერს ხელოვნური სახე ეძლევა, 
ალბათ ჯობია დავიშალოთ მარტივ მამრავლებად. ამიტომ 3.“;
7. ,, აუცილებლად დაველაპარაკები. ზოგადად გულწრფელობას ყველაზე ძალიან ვაფასებ და მძულს გაურკვევლობა. 
სამწუხაროდ ისეც ხდება, რომ იცი, აზრი არ აქვს ლაპარაკს და ესე უბრალოდ ქრები.”;
8. ,, მე-2-ს და მე-3-ს შორის ავირჩევდი. 
პირველს – არა, ნამდვილად. 
ურთიერთობის გაციება უცებ არ მოდის და ორივე მხარემ კარგად იცის მიზეზი, 
უბრალოდ თავის თავს და ერთმანეთს არ უტყდებიან. 
ჰოდა, ამ მიზეზს გააჩნია… ით დიფენდს როგორც ამბობენ.”;
9. ,,ურთიერთობების სტაბილურად შენარჩუნება, კაი დიდი შრომაა, 
ხოდა ლაპარაკი მაგის უდიდესი ნაწილი. 
ვილაპარაკებ, რა თქმა უნდა, იქნებ მელანდება რაღაც. 
თუ დროებითი ეტაპია და ორივეს გვინდა „გადარჩენა“, 
მაშინ ცდად ღირს, თუ იტანჯება რომელიმე, თვითგვემა რა საჭიროა.”
10. ,,2 – ვილაპარაკებ, იქნებ რაშია საქმე. 
არ გამეხსნება, მივხვდები, რომ ჩვენმა მატარებელმა ჩაიარა. ვიდარდებ და გაივლის რა.”;
11. ,,2 – ყოველთვის უნდა ცადო საუბარი, 
მაგრამ თუ არ გამოდის, არც თავი უნდა დაიმცირო და არც სხვას მოაბეზრო ზედმეტად.”;
12. ,,ყველა პასუხზე განვლილ 40 წელს მომენტალური სისწრაფით ვავლებ მეხსიერებაში თვალს. 
სამივე პასუხშია ის რაღაც, რაც განმიცდია. 
მარტოობის შიში არ მქონია, უფრო განვლილი მენანებოდა და ვერ ველეოდი. 
ამიტომ ინერციით ვაგრძელებდი, ცოტა უაზრო იმედებს რომ ამყარებ. 
უბრალოდ გეძვირფასება ის გრძნობა, ემოცია რაც გქონია, კარგიც და ცუდით. 
შენი ნაწილია და რომ მოიგლიჯო ხომ გეტკინება, ასეა და ამიტომ შინაგან ბრძოლებში ხარ. 
თუმცა როცა მიგრძვნია გაციება, მაგაზე დიდი მარტოობა არაფერია. 
მე ურთიერთობაში ლაპარაკი მჭირდება და ამიტომ აუცილებლად დაველაპარაკები. 
ურთიერთობა გადარჩება, არ გადარჩება, ეგ გულწრფელობაზეა დამოკიდებული. 
თუ ორივე მზად არის ღიად ისაუბროს რა ხდება ურთიერთობაში, მაშინ შეიძლება ურთიერთობის გადარჩენა. 
მქონია მსგავსი სიტუაცია და უთქმელობამ ძალიან მატკინა…“;
13. ,,მე-2 – ვილაპარაკებ. 
მგონია ლაპარაკი ბევრ რამეს Შველის, თუ ვერ Შველის იგებ მაინც რა ხდება. 
ისეც მომხდარა, მგონებია თითქოს გაცივდა, მაგრამ კარგად რომ დავფიქრებულვარ, დიდად არც არაფერი Შეცვლილა. 
ხანდახან ეიფორია რომ გადაივლის, მაშინ მგონებია, 
რომ Შეიცვალა და არასწორი დასკვნები გამიკეთებია, ჩემი გადმოსახედიდან შემიფასებია სიტუაცია 
და მისი იმპულსებისთვის ყური არ მითხოვია. 
ამიტომ, მისკომუნიკაციას და ჩუმად დარდს, მაინც გარკვევა და ლაპარაკი მირჩევნია.“;
14. ,,ვილაპარაკებ საუბარი და გულწრფელობა აუცილებელია, თან თუ გიყვართ ერთმანეთი.“;
15. ,,2 – ვილაპარაკებ, (დანარჩენი რაც მეორეს პასუხშია არ მომწონს, “იქნებ არსებობს გადარჩენის შანსი”). 
გავიგებ რაშია პრობლემა, თუ რამის შეცვლა შეგვიძლია შევცვლით.“;
16. ,,ზოგადად ვთვლი, რომ როცა ერთი ადამიანი მეორის მიმართ ცივდება, 
ე. ი. რაღაცა შეიცვალა, ან თვითონ ის ადამიანი, ან მე. 
დაველაპარაკები, ვეცდები გავიგო რაში მდგომარეობს ეს მისი დამოკიდებულება, 
მაგრამ რამდენჯერაც ვცადე, მაგალითად გამოცდილებიდან, სულ ვიღებდი ერთ პასუხს: 
არაფერი არ ხდება, გეჩვენება და აი აქედან უკვე აღარ ვიცოდი საით წამეყვანა საუბარი ამ თემაზე.“;
17. ,,2 – ვილაპარაკებ, იქნებ არსებობს გადარჩენის შანსი 
– სიყვარული რომ გეწვია, ეს არ ნიშნავს იმას, რომ ის მუდმივად დარჩება შენთან/თქვენთან. 
ალბათ ყველაზე რთული ამბავია მისი შენარჩუნება. 
თუ გიყვარს, ე. ი. ის შენთვის ჯერ კიდევ ძვირფასია, 
ე.ი. შენ ჯერ კიდევ გინდა მასთან ერთად ყოფნა 
და ე.ი. შენ ის ჯერ კიდევ გაბედნიერებს, ან შეუძლია მაინც შენი გაბედნიერება. 
ხოდა ამისთვის ხელის განძრევაა საჭირო. 
ვფიქრობ, ყველა ზომა უნდა მიიღო სიყვარულის გადასარჩენად, 
რაც, რა თქმა უნდა შენს ღირსებას არ შელახავს და რაც თვითონ შენს სიყვარულს არ გააუფასურებს.“;
შეკითხვა N3: გიყვარს, უყვარხარ, ერთად ხართ. 
შენ მასთან: 1. ის ვარ, რაც ვარ 
2. ის ვარ, რაც მას უნდა რომ ვიყო 
3. რა საჭიროა ჩემი ყველა ნაკლი იცოდეს?
1. ,,ძირითადად ის ვარ რაც ვარ, თუმცა რაღაც დოზებით ვანახებ ნაკლს და არა ბოლომდე, 
საკუთარ თავს საკმაოდ კარგად ვიცნობ, ამიტომ კარგად ვხვდები რა მხარეები დავანახო მეტი დოზით, 
ისიც იმისთვის რომ მისთვის კომფორტული ვიყო“;
2. ,,არ ვიცი სწორია თუ არა, მაგრამ ვარ ის რაც ვარ, ზოგადად არა მარტო ურთიერთობებში. 
მგონი, უბრალოდ ძალიან ზარმაცი ვარ იმისთვის, რომ რაღაც როლებში ვიყო და ვინმეს ვეპრანჭო. 
მიცდია ისეთი ვყოფილიყავი, როგორიც მეგონა რომ პარტნიორს უფრო მოვეწონებოდი, 
ჰოდა არც მაგან გაამართლა, ძალიან დავიღალე, დავიტანჯე და დავკარგე რაც ჩემი იყო. 
საბოლოოდ სიყალბე არავის მოსწონს, რა კარგად შეფუთულიც არ უნდა იყოს, 
პირველ რიგში მე არ მევასება ყალბი ჩემი თავი.“;
3. ,,1 – აუცილებლად ვარ ის რაც ვარ ძირითადი ღირებულებების კუთხით. 
თუკი ამ ღირებულებებზე უარის თქმა დამჭირდება ურთიერთობის შესანარჩუნებლად, ურთიერთობა საერთოდ არ მჭირდება. 
თუმცა, არის რაღაცეები რასაც შევცვლი. 
მაგალითად, ურთიერთობის გაფრთხილების მიზნით ჩემს აზრს ღიად და ხისტად არ ვაჯახებ მას, 
ან მის მეგობარს, ნათესავს ან ა.შ. კამათის დროს. 
შევეცდები ვიყო კორექტული, ამას შევცვლი კი.“;
4. ,,ზოგადად არასდროს არ ვყოფილვარ ურთიერთობაში ის რაც ვარ, 
სულ ვთამაშობდი იმას რაც იმას უნდოდა ვყოფილიყავი, მერე ვეღარ თამაშობ, 
სადღაც ეს შენი მე აღარ გაძლევს თამაშის უფლებას და მანდ იწყება პრობლემები 
და მანდ ვიჭედები და ამიტომ ეგრევე დამთავრებისკენ მიმყავდა ურთიერთობა, 
რადგან მეგონა რომ თუ ჩემ ხასიათს გამოვავლენდი, რა თქმა უნდა არ მოვეწონებოდი ესეთი. 
ეხლა პირველად ვარ ისეთ ურთიერთობაში, სადაც ის ვარ, რაც ვარ და რა კარგი ყოფილა, 
ესე შეიგრძნობ შენს თავს და თურმე შეიძლება უყვარდე ადამიანს იმის გამო რომ უნიკალური ხარ შენი ზოგჯერ საშინელი ხასითითაც, 
მაგრამ შენით და არა მოგონილით.“;
5. ,,1 – ის ვარ რაც ვარ. კლოუნი ვიცი ცირკში !!!“;
6. ,,უმეტეს შემთხვევაში ფორმულა არის ასეთი: 
რაღაც დოზით ყველანი ვთამაშობთ ურთიერთობის საწყის ეტაპზე, 
მერე გაუშინაურდებით – ანუ ჯიბეში გვყავს და იწყება ეტაპი ის ვარ რაც ვარ, 
მერე იმედები ცოტა ცრუვდება, იმას გრძნობა უნელდება და მერე უკვე ვცდილობთ ისეთები ვიყოთ, როგორც მას უნდა….. 
მე სამივენაირი ვყოფილვარ…
ერთხელ ძალიან, ძალიან კარგ ბიჭს ვუყვარდი, მე ვთამაშობდი, 
ანუ ის არ ვიყავი რაც ვიყავი და არც იქ ვიყავი, სადაც მინდოდა რომ ვყოფილიყავი, 
მერე ძალიან, ძალიან ცუდათ მოვექეცი. 
მას ეგონა რომ ჩემნაირი მეორე არ არსებობდა და მე ფაიკი ვიყავი, 
ეს ბევრი წლის წინ იყო, ეხლა რომ ვუფიქრდები მე რომ მაშინ ის ვყოფილიყავი, 
რაც მართლა ვიყავი, ასე გულს არ ვატკენდი. 
ფეიკი არც ,,გერლფრენდი” არ ვარგა და არც გუჩის ჩანთა.”;
7. ,,სამწუხაროდ თუ საბედნიეროდ, ის ვარ რაც ვარ. 
ეხლა შენი ბლოგის N2 რესპოდენტი გამახსენდა – „მაკიაჟიანი და გამოპრანჭული ის ვარ რაც ვარ“, 
ხასიათს ვერ ვუშვები ვერაფერს“;
8. ,,ჩემი ყველა ნაკლი, მხოლოდ ჩემმა ფსიქოლოგმა იცის“;
9. ,,ის ვარ, რაც ვარ, გაათმაგებული… კაკ რაზ რო საჭიროა დროულად იცოდეს ჩემი ყველა ნაკლი“;
10. ,,ის ვარ, რაც მინდა რომ ვიყო. 
ჩემთვის სიყვარულს ეგ ძალა აქვს. 
საყვარელ ადამიანთან ყოფნამ უნდა გაგხადოს ისეთი, 
როგორიც გინდა იყო და თან ეს ტრანსფორმაცია ძალიან გსიამოვნებდეს და მადლიერი იყო მისი ამის გამო.“;
11. ,,1 – ის ვარ რაც ვარ. ყველა ურთიერთობაში მასე ჯობს.“;
12. ,,ის ვარ, რაც ვარ. აქაც დავფიქრდი. 
მაგრამ სიყვარული და ურთიერთობა კომპრომისებია. 
უნდა იყო ის ვინც ხარ, მაგრამ ისიც უნდა იყოს ის, ვინც არის და აი აქ უნდა შეინარჩუნო შენი რაღაც პირადი სივრცე 
და მასაც ასევე უნდა დაუტოვო, მაგრამ სადაც ორივეს ის ვარ რაც ვარ ეჯახება, 
მანდ თმობ შენს რაღაცას და მეორემაც უნდა დათმოს. 
ეს არის სწორედ სიყვარულის და ურთიერთობის კაიფი, რომ ამას აკეთებ და ამაში სიამოვნებას იღებ.“;
13. ,,პირველი – ის ვარ, რაც ვარ.
არც მინდება სხვანაირი ვიყო, პირიქით მინდა რომ ის უყვარდეს, რაც მართლა ვარ. 
ტყუილში რამდენ ხანს ვიცხოვრებთ? 
მგონია, რომ სულ გულმოდგინებით რომ მალო, ჯერ საკუთარი თავი შეგჭამს 
და მერე ერთ დღესაც ეს სიცრუე სეტყვასავით დაგვატყდება თავზე.“;
14. ,,ვცდილობ ვიყო ის რაც ვარ, თუმცა, ალბათ სადღაც თამაშიც მოსულა. ტყუილი არა!“;
15. ,,1 – ის ვარ რაც ვარ.“;
16. ,,დღემდე სულ ვცდილობდი ისეთი ვყოფილიყავი, 
როგორიც ჩემს მეორე ნახევარს უნდოდა ბავშვობიდან ყველა შეყვარებულთან ეგრე ვიყავი, 
რადგან მეგონა, რომ ეგრე უფრო მოვეწონებოდი, უფრო მაგარი გამოვჩნდებოდი მათ თვალში. 
ეხლა კიდე პირიქით, რაც ვარ, მგონია რომ ეგეთი უნდა ვუყვარდე და თუ რამე არ მოსწონს, 
ეგეც უნდა მითხრას, რადგან ბევრი არა კარგი გამოცდილებით მივხვდი, 
რომ როცა იცვლები და შენ თავს კარგავ ბოლოს მაინც ვერ ხარ ბედნიერი.“;
17. ,,1 – ის ვარ, რაც ვარ – არ მიყვარს მსახიობობა. 
რა თქმა უნდა, ყოველთვის ცდილობ, კარგი მხრიდან დაანახო სხვას შენი თავი, 
მაგრამ არის რაღაც მიკრო-სამყარო, სადაც გინდა, რომ თავისუფლად იყო, 
შენ – შენ იყო და ჩემთვის ამ მიკრო-სამყაროში ეწერება საყვარელი ადამიანი.“;
შეკითხვა N4: სიყვარული მჭირდება: 
1. მისაყრდნობად, მარტო რომ არ ვიყო 
2. ბალანსისთვის, რომ სრულყოფილად გამოვიხატო 
3. არ მჭირდება, მინდა.
1. ,,ყველაზე რთული კითხვაა ჩემთვის. 
მაგალითად ერთხელ მეგონა, რომ ცხოვრებაში ყველაზე დიდი სიყვარული ვიპოვე, ეს გრძელი ამბავია…. 
მეგონა, რომ ამის გარეშე არსებობას ვერ შევძლებდი, შემდეგ მივხვდი, 
რომ იმ კონკრეტულ პერიოდში სიყვარული მიყვარდა და მინდოდა და არა ეს კონკრეტული პიროვნება. 
ორი ადამიანიც მყვარებია ერთდროულად, მერე იმასაც მივხვდი რომ, მე ყველა ამ ადამიანში, 
რაღაც კონკრეტული მიზიდავდა და არა მთლიანად მისი პიროვნება. 
ურთიერთობის დასაწყისში რაც მიზიდავდა, მხოლოდ იმით ” ვკაიფობდი” 
და უკვე არ ვეძებდი ამ ადამიანში არც ცუდ და არც კარგ თვისებებს. 
რადგან ჯერ კიდე 26 წლის ასაკში მივხვდი, რომ ადამიანის შეცვლა უაზრობაა, ტყუილი დროის ხარჯვაა, 
ამიტომ რაღაცნაირად მივეჩვიე სიმარტივეს, მხოლოდ იმ ერთი მუღამის დაჭერას 
და იმით სიამოვნების მიღებას იმ ადამიანისგან და არაფერს მეტს. 
მაგალითად მე მყავდა მეგობარი, რომელთან ერთადაც ძალიან ბევრს ვიცინოდი, ძალიან ახლოს ვიყავით სულიერად, 
ემოციურად, მაგრამ სხვა ნაწილში ეს ადამიანი ჩემთვის მიუღებელი იყო, თავის ცხოვრების წესით და ა.შ. 
ჩვენ შორის იყო საოცარი ლტოლვა, ვნება, რომანტიკა, კარგი სექსი , წვიმაში ფეხით სეირნობა, უამრავი სიგიჟე… 
38 წლის ასაკში კიდევ უფრო სხვა გემო რომ აქვს, მე ვიცოდი ყოველთვის, 
რომ ჩვენ ერთმანეთს ამაზე მეტს ვერაფერს მივცემდით 
და ამიტომ ეს ურთიერთობა არც დავასრულე და არც გავაგრძელე, 
არც ის ვიცი კიდევ რომ შევხვდები რა განცდა მექნება მასთან, 
მიუხედავად იმისა რომ , მანამდე იყო ჩემს ცხოვრებაში უდიდესი სიყვარული და როცა ის დამთავრდა, 
ვერ წარმომედგინა, თუ შეიძლებოდა კიდე განმეცადა რამე უფრო მძაფრი, 
მაგრამ დამერწმუნეთ, ბევრად უფრო მძაფრი იყო ეს უსახელო და უსტატუსო ურთიერთობა. 
რაც მთავარია, ის ემოციები ყოველთვის გამყვება და ზუსტად ვიცი იგივეს გრძნობს ის ადამიანიც ჩემს მიმართ. 
თუმცა განვმეორდები, ეს არც გრძელდება და არც დასრულებულა, აქ მთავარი შედეგი არ არის. 
მთავარი არის ემოცია, რომელიც დარჩა. 
ალბათ კიდევ იქნება მსგავსი ან სხვა ემოციები, არ ვიცი. 
შეიძლება ეს არ იყოს სიყვარული. 
კითხვაზე რა არის სიყვარული და მჭირდება თუ არა ის. 
მე ვიცი რომ, აუცილებლად მჭირდება რაღაც გრძნობა, ემოციები, 
ეს სასიცოცხლოდ მნიშვნელოვანია ჩემთვის, არავითარი საყრდენი და არც ბალანსი. 
მე მჭირდება მხოლოდ ემოციები , რომელი ემოციებიც სიცოცხლის ელექსირია ჩემთვის.“;
2. ,,სიყვარული საერთოდ არ მჭირდება. 
შეიძლება გჭირდებოდეს სექსი, მაგრამ სიყვარულის სურვილი გაქვს ადამიანს, გინდა რაღაცნაირად. 
კაი ხანია არავინ მიყვარს და არავის ვუყვარვარ. 
ანუ ძალიან კარგად ვგრძნობ თავს, ცოტა მეზარება კიდევაც რომ წარმოვიდგენ, 
რომ ვინმე შეიძლება შემიყვარდეს. 
იშვიათად, მაგრამ მაინც ვგრძნობ ხოლმე სურვილს ვინმე მიყვარდეს/ვუყვარდე. 
ჰო ეხლა რომ დავფიქრდი მინდა სიყვარული, სექსიც, პროსტა მეზარება“;
3. არ მჭირდება, მინდა.
სიყვარული მინდა კი, ვის არ უნდა… 
იმდენი სიყვარულია გარშემო, აქ რომელი იგულისხმება ქალ-ვაჟური? 
ამ შემთხვევაში სიყვარული ჩემთვის ნიშნავს: 
პირადი სივრცის შენარჩუნებას, ორმხრივ პატივისცემას, კომპრომისს, გულწრფელობას და თანაბარ პასუხისმგებლობებს… 
თუ ეს ყველაფერი იქნება, მინდა კი სანამ ეს არ არის, ვარ სინგლ და იმდენ „წიგნს ვკითხულობ“ (ამ შემთხვევაში წიგნი კაცია) რამდენიც მინდა, 
ზოგი ძალიან კარგად იკითხება, ზოგიც ისე რა… ნუ შესავალი, ყოველთვის უფრო სასიამოვნოა ზოგადად…“;
4. ,,ხანდახან რომ დავფიქრდები რა მანიჭებს ყველაზე დიდ სიამოვნებას, იმდენად არა სიყვარული, რამდენადაც ურთიერთობა. 
როდესაც ვარ ურთიერთობაში, ბედნიერი ვარ და მჭირდება, სასიცოცხლოდ მნიშვნელოვანია. 
სტიმულს, ხალისს ყველაფერს მაძლევს. 
სიყვარულის და ურთიერთობის გარეშე აზრს ვერ ვპოულობ ხოლმე 
და ჩემი თავიც ყოველთვის უფრო მაშინ მომწონს, როცა ვინმე მიყვარს-ვუყვარვარ ვიდრე მარტო.“;
5. ,, მინდა… ვერ ავხსნი…“;
6. ,,სამართლე გითხრა, არც მჭირდება და ამ წუთას დიდათაც არ მინდა, 
ცოტა მეზარება კიდევაც ეს უწი-პუწი, რამანწიკა და ტრალი-ვალი, მაგრამ თუ მოვა, მოვიდეს…“;
7. ,,არ მჭირდება, უბრალოდ მინდა“;
8. ,,ეს კარგად არ მესმის. მჭირდება, ანუ ვეძიებ?“;
9. ,,ჰმმ, არ ვიცი. პასუხებიდან რომ გამოვიდე: 
მე-2 არა, გამოხატვისთვის და ბალანსისთვის არ მჭირდება (თუ სწორად მივხვდი რას გულისხმობ). 
მე-3-ც ცოტა ისეთი პასუხია, ხან მინდა, ხან სულ არ მინდა. 
პირველიც, მთლად არა, ანუ მარტო ყოფნის პრობლემა არ მაქვს, 
მისწორდება კიდეც, მარა ნუ ასწორებს მიყრდნობაც. 
ხან შენ მიეყრდნობი, ხან ის.“;
10. ,,სიყვარული მჭირდება: არ მჭირდება, უბრალოდ მინდა“;
11. ,,3 – მინდა ბალანსისთვის, მარტო რომ არ ვიყო, გრძნობების გასაზიარებლად და ა.შ“;
12. ,,სიყვარული მჭირდება? არა სიყვარული მინდა და მიყვარს. 
ანუ ის გრძნობა მიყვარს და ის როგორი ვარ მე შეყვარებული. 
მაგ დროს შენ თავში ბევრ რამესაც აღმოაჩენ, სრულყოფილებასაც განიცდი, 
მაგრამ ეს პირველი პერიოდია მასეთი, გულივერი რომ ხარ და მაინც ღრუბლებზე დანავარდობ. 
უსიყვარულობა დიდი სიცარიელეა, ყოველთვის უნდა გიყვარდეს და უნდა უყვარდე, ეს არის ჩემი პასუხი“;
13. ,,ოოჰ, რა რთულად ასარჩევი პასუხებია. 
სადღაც მეორესა და მესამეს Შორის, ალბათ. მინდაც და მჭირდებაც“;
14. ,,სიყვარული მინდა. ვიგრძნო და შევიგრძნო გავერთო და გავართო“;
15. ,,არც ერთი პასუხი არაა ჩემთვის ამ კითხვის შესაფერისი. 
მეორე ნახევარი მინდა რომ მყავდეს, ბევრი რამ ერთიანდება ამაში, 
საყრდენიც, ბალანსიც, ბედნიერებაც, ოჯახიც, დედობა, ცოლობა, მეგობრობა.“;
16. ,,მგონია, რომ სიყვარული შეიძლება ესე არ გჭირდებოდეს და მის გარეშეც იცხოვრო, 
მაგრამ მაინც მგონია, რომ მომენტებში როცა შინაგანად ცუდად ხარ 
და შეიძლება არც პრობლემის გადაჭრა არ გჭირდებოდეს, არც რაიმეს მოგვარება, 
მგონია რომ ეგეთ მომენტებში უნდა იყოს ვიღაც, ვისაც ეგეთიც უყვარხარ და უბრალოდ ჩაგეხუტება 
და გეტყვის რომ ყველაფერი კარგად იქნება და რომ მარტო არ ხარ. 
მგონია რომ ეგ ყველას სჭირდება და უნდა, უბრალოდ ამას არ აღიარებენ.“;
17. ,,სიყვარული მჭირდება: 1. მისაყრდნობად, მარტო რომ არ ვიყო 
– ეს პასუხი ალბათ უკვე გამოცდილებას და ასაკს მოაქვს. 
დარწმუნებული ვარ, ადრე სხვა პასუხს ავარჩევდი… 
ადამიანებს გვჭირდება ერთმანეთი, ადამიანები ვავსებთ ერთმანეთს. 
სიყვარულის უფრო გვიანი ეტაპი აღარ არის სავსე პეპლებით, ადრენალინით, 
თუნდაც დასაწყისისთვის დამახასიათებელი ლტოლვის ხარისხით, მაგრამ ! ! ! 
ის სავსეა და გაჟღენთილი ერთმანეთისადმი ძალიან მაღალი ხარისხის ნდობით, 
ერთმანეთის ძალიან მაღალი ხარისხის ცნობითა და აღიარებით, ერთმანეთის ძალიან მაღალი ხარისხის დაფასებით, 
რაც არის ერთმანეთის სხვადასხვა სიტუაციასა და როლში გაცნობის, გნებავთ “გამოცდის” შედეგი. 
ჩემთვის ეს ეტაპიც ასევე ერთ-ერთი განსაკუთრებულია სიყვარულში, 
კერძოდ, გვიანი ეტაპი და სწორედ ამ გადმოსახედიდან ვაფასებ სიყვარულს. 
საყვარელი ადამიანი, რომელსაც შეგიძლია ენდო, დაეყრდნო ბოლომდე და რომელთან ერთადაც შეგიძლია და გინდა, 
რომ დაასრულო შენი სიცოცხლე.“;
დიდრო. სხვამ რომ ჩინ-მედლები ჩამოიტანა რუსეთ-იაპონიის ომიდან, ედემიკა ვეშაპიძემ პორტარტურიდან მამალი ათაშანგი ჩამოიტანა, 
მერე თავის და დაფინო აფხაზავას ტვინგაწყალებულ ნაყოფს დიდრო დაარქვა და ვითომ აქ არაფერიაო, 
ისე დაიკრიფა გულზე ხელი და ისე ათრევია თავი ოთხ მუტრუკს კონცხოულას სასაფლაოზე. 
ობლად დარჩენილმა დიდრომ, თავის მხრივ დედა უტირა თავისი დიდი სეხნიის, 
ფრანგი განმანათლებლის დენი დიდროს მოძღვრებას ადამიანის თანდაყოლილი ნიჭის შესახებ და სადღაც ორჯერ ორსა 
და სამჯერ სამს შორის რომ ღობეა, იმაში გაეკვეხა თავით სამუდამოდ. 
- ეუ! დიდროია, პორტ-არტურის შპიონო! 
- ეუ! დიდროია, იოამას ნაბიჭვარო! - გაჰკივიან სუფსის ჭალაში გუთურელი ბიჭები და სიცილით ასკდებიან ერთმანეთს. 
- დადექით, თუ ბიჭები ხართ, თქვე შობელგაღლეტილებო. და გიტირებთ დედის სულს! 
- ბღავის დიდრო და მოღერებული ქვით დასდევს ჭალაში გაფანტულ ბიჭებს. 
- დიდროია ბურძგალა! - დიდროია ხაბაკა! - დიდროია ქაფურა! 
- მიჰკივიან სუფსის ჭალაში ძუნძულით მიმავალ დიდროს გუთურელი ბიჭები და მერე სამგელიას მორევში იგრილებენ გახურებულ ბეჭებსა 
და ცხელ ქვიშაზე სირბილით დაფუფქულ ფეხისგულებს. 
ჯერ არ ყოფილა შემთხვევა, დიდროიას მოღერებული ქვა ესროლოს ბავშვებისათვის, მოიქნევს ხელს, 
მერე იმ მოქნეულ ხელს შუაგზაზე მოთოკავს, ისე დახედავს იმ რიყის ქვას, თითქოს ქვა კი არა, 
მარგალიტი იყოს და სასოებით ჩაიდებს დაკონკილ შარვლის ჯიბეში. 
დიდრო და დიდროსნაირი სახელები ვის გაჰკვირვებია გურიაში. 
მარტო გუთურში სამამულო ომამადე 4 ოტელი, 8 ჰამლეტი, 7 შექსპირი, 5 დეზდემონა და 3 ოფელია ცხოვრობდა, 
მაგრამ წივილ-კივილითა და ჟივილ-ხივილით არავინ დადევნებია. დიდრო სხვა იყო. 
დიდრო, გარდა იმისა რომ დიდრო იყო, კიდევ ბურძალა იყო, ხაბაკა იყო და ქაფურა იყო. 
ბურძგალა იმიტომ იყო დიდრო, რომ თმა ჰქონდა ზღარბივით აბურძგნული და, გარდა ამისა, ნიძლავზე, 
ხიდან ჩამოგდბეულ წაბლს ბურძგალას შიშველი ფეხით აცლიდა. 
ხაბაკა იმიტომ იყო დიდრო, რომ მაგაზე მეტ სიმძიმეს კაცი ვერ წევდა. 
რამდენჯერ მინახავს, როგორ მიაცილებდა სამ მანეთად ან მანეთად ორივე მხარზე ხურჯინებგადაკიდებული
და გაძეძგილი კალათებით მკლავებდაწყვეტილი დიდრო სოფლიდან რაიონულ ცენტრში ვიღაცას. 
კაცი ან გამოუცდელი ან ხვადაგი უნდა ყოფილიყო, ასეთ დროს დიდროს რომ მისალმებოდა. 
მე შენ გეტყვი, არ გაგიჩერდებოდა, ბარგს ჩამოდგამდა, ჩამოჯდებოდა, დაისვენებდა და ისე გამოგელაპარაკებოდა. 
დადგებოდა ასე აქლემივით დატვირთული, კისერწაგრძელებული, თვალებგადმოკარკლული და გაგიბამდა მუსაიფს. 
- ვისი ხარ შენ, კი ვერ გიცანი! - მე ვარ ნოდარი, ქიშვარდის ბადიში! 
- აუ, რა კატლეტს მაჭმევდა უფასოდ ბაბუაშენი გუთურის სასადილოში პოვრად რომ მუშაობდა. საიდან მოდიხარ? 
- ქალაქიდან. - ხომაა მშვიდობა? - კი. - რამდენი დღით ჩამოდი? - ერთი კვირით. 
- აუ, რას დამგვანებიხარ, ბიჭო! ერთი კვირა გამოგაკეთებს შენ? 
- დიდროია, გამოადგი ფეხი, მაგვიანდება ავტობუსზე! - აჩქარებს ბარგის პატრონი. 
- მაცალე, ბიჭო, კაცთან ლაპარაკი. თვარა დაგიყრი ამ ხაბაკს აგერ შარაზე და გადაიხიე ის შენი სამი მანეთი თავზე! 
- აფრთხიელბს ბარგის პატრონს, - ლადიკოს ბიჭია, კალანდაძის, - მაცნობს შემდეგ მე. 
- ვიცნობ, დიდრო! - აუ, რა გაუხარდება მამიდაშენს ახლა შენი დანახვა! 
გაიგებდი ალბათ, გველმა რომ უკბინა თამაზის, შენს მამიდაშვილს! 
- აქ არ ვიყავი, დიდროია, მაშინ? - გავახსენე დიდროს. 
- ისიც გეცოდინება, აბა, ჯარში რომ წაიყვანეს! - მაგიც ვიცი! 
- ყველაფერი თუ იცოდი, რაღას მოდიოდი, ვერ დარჩი ქალაქში? - ეწყინა დიდროს. 
- გავბრუნდები, აბა, უკან, რადგან ასეა! - ვეუბნები დიდროს. 
- ფეხი არ მოიცვალო აქედან, მივურბენიებ ამ გლახას ამ ხაბაკს ავტობუსამდე და ამ წუთში აქ გავჩნდები! 
- მეუბნება დიდრო და ძუნძულით გარბის. მერე უცებ ტრიალდება მე მეხვეწება: 
- არ დამიძახო ბიჭო, ახლა, დიდროია ხაბაკაო, და რომ მოვბრუნდები, უფულოდ წაგიღებ მაგ ჩემოდანს სოფელში. მაინც იქით მაქვს გზაი. 
ყელში მობჯენილ ბურთს ძლივს ვაბრუნებ უკან და ღიმილით ვუქნევ თავს დიდროიას. 
ღიმილს ვამბობ, თორემ ვაი ასეთ ღიმილს, ერთი ტირილი ქვეყანას მირჩევნია. 
მერე ჩემოდანს ვდგამ გზის პირას, ზედ ვჯდები და ძუნძულით მიმავალ დიდროიას ველოდები. 
რაც შეეხება ზედმეტ სახელს „ქაფურას“, იგი ამ სამი წლის წინ შეერქვა დიდროს ჩემი თანდასწრებით. 
საზაფხულო არდადეგებზე გახლდით ჩასული სოფელში. კვირა დღე იყო. 
მთელ გუთურელ ლაზღანდარებს საპარიკმახეროში მოეყარათ თავი 
და გაფაციცებით ადევნებდნენ თვალყურს დალაქ ექვთიმე ყვაპუტასა და დიდროს პაექრობას. 
საპარიკმახეროში რომ შევედი, პაექრობა კარგა ხნის დაწყებული იყო და ჩემთვის ყურადღება არავის მოიქცევია. 
- დიდრო ბატონო, კიდევ ერთი ამოცანა მკითხე და თუ ვერ ამოვხსენი, მთელი თვე უფასოდ გპარსავ. 
- ეხვეწებოდა ექვთიმე ყვაპუტა დიდროს (ექვთიმეს - „ყვაპუტას“ მისი მორჩილი ტანისა და სიმსუქნის გამოე ეძახდნენ. 
მთელ სოფელში ექვთიმე ერთადერთი კაცი იყო, რომელიც დიდროს ბატონობით ელაპარაკებოდა. 
დიდრო, რა თქმა უნდა, დაცინვას ვერ ხვდებოდა და „ბატონოს“ ღირსეულად იფერებდა). 
- კარგი, აბა, თვითონ, ბატონო ექვთიმე, მითხარი მე შენ, ორი ქვეყნის: 
ამერიკისა და იაპონიის საზღვარზე მამალი ზის ღობეზე, თავი იქით აქვს - იაპონიის საზღვარზე, 
და კუდი აქეთ - ამერიკისკენ. დადვა უცებ მამალმა კვერცხი ზედ შუა საზღვარზე, 
რომლისაა კვერცხი - ამერიკისა თუ იაპონიის? - ჰკითხა დიდრომ და პასუხის მოლოდნში თვალები მოწკურა. 
- ამერიკის! - დაიძახა ვითომ გახარებულმა ექვთიმემ. - რატომ? - ჰკითხა ირონიულად დიდრომ. 
- იმიტომ, რომ კუდი ამერიკისკენ აქვს, დიდრო ბატონო! - დაასაბუთა ყვაპუტამ. 
- მაგი არაფერს არ ნიშნავს. - ჩაუყარა წყალში ნაშრომი დიდრომ. 
- იაპონიისაა კვერცხი! - დაიხია უკან ექვთიმემ. 
(ეს ცნობილი ამოცანა ლაფსუსია, ჯერძოდ ის, რომ მამალი კვერცხს არ დებს, დიდროს არ მოსწონს, რადგან მთელმა მსოფლიომ იცის მისი ამოხსნა.
დიდროს სხვა, ახალი, უფრო საინტერესო და მოულოდნელი ფინალი აქვს მომზადებული). 
- ვაი, შენ აბდალა, სადა აქვს ამერიკას და იაპონიას საზღვარი? - ჰკითხა დაცინვით დიდრომ ექვთიმე ყვაპუტას. 
საპარიკმახერო შეაზანზარა სიცილმა. - შენი ყოფილა, ბატონო დიდრო, ქვეყანა და ესაა. 
- გაშალა ხელები წაგებულმა ექვთიმემ. - მაინც სად ისწავლე ეს ამოცანა?.. 
- სად და, პორტ-არტურში! - ისე თქვა დიდრომ, თითქოს გუშინ დაბრუნებულიყოს იქიდან. 
- როდის მოასწარი, დიდრო ბატონო, პორტ-არტურში ყოფნა? 
- მე და მამაჩემი სად ვიყავით აბა, ცხრაას ოთხში? - ჰკითხა თავის მხრივ დიდრომ. 
- დედაშენი სად იყო მაშინ? - რა უნდა ველაპარაკო ამ აბდალას, - მოგვიბრუნდა ჩვენ დიდრო. 
- მამაჩემმა მერე არ შეირთო დედაჩემი, პორტ-არტურიდან რომ დაბრუნდა? 
ყველამ თანხმობის ნიშნად თავი დაუქნია. - შენ სად იყავი მაშინ, დიდრო ბატონო? - ჩასდია ქვესკნელში ყვაპუტამ. 
- სად ვიყავი და, მამაჩემში!? - მახსოვრობა მაქვსო, ამან უნდა თქვას! 
- შეაქო ყვაპუტამ და უცებ უზომოდ შეწუხებული ხმით სთხოვა გახარებულ დიდროს: 
- დიდრო ბატონო, რაღაც ნასიცხარს გავხარ, აბა, ერთი ენა გამოყავი გარეთ! 
შეშინებულმა დიდრომ ჯერ ჩვენ შემოგვხედა, შემდეგ მორცხვად გამოყო ენის წვერი და დაელმებულმა დახედა ზედ. 
- მაგაზე რა შეგატყო, დიდრო ბატონო, გამოიმეტე მაგი ენა კიდევ ცოტა, შენ კაცო!.. - უსაყვედურა ექვთიმემ. დიდრომ თვალები გადმოქაჩა, 
უზარმაზარი ენა გადმოაგდო ცოფიანივით და სწორედ მაშინ დაუსვა ექვთიმე ყვაპუტამ იმ ერთ მტკაველზე გადმოგდებულ ენაზე გაქაფული ფუნჯი. 
- ეუო! - ამოიგმინა დიდრომ, მაგრამ ქაფით გამოტენილი პირი რომ ვერ დახურა, 
გულზე აფარებული ჭუჭყიანი ზეწარი ჩაიბუშტა პირში და ზმუილით გავარდა გარეთ, გავარდა და... 
სწორედ იმ დღიდან მიემატა დიდროს კიდევ ერთი ზედმეტი სახელი. 
სწორედ იმ დღიდან გახდა დიდრო დიდროია ქაფურა. 
- ეუ, დიდროია ქაფურა, შე პორტ-არტურის შპიონო! 
- ეუ, დიდროია ქაფურა, შე იოამას ნაბიჭვარო! 
- ეუ, დიდროია ქაფურა! - მიჰკივიან იმ დღიდან გეთურელი ბიჭები სუფსის ჭალაში ძუნძულით მიმავალ დიდროს და ერთმანეთს ასკდებიან სიცილით.
ამბავი რომელსაც ქვემოთ მოგითხრობთ, შარშან მოხდა. 
გაზაფხულზე სოფელში ვიყავი სამი დღით ჩასული, ოდაზე კრამიტის გამოცვლაში უნდა მივხმარებოდი მამიდაჩემს. 
მაისის თვე იყო. გაგანია მუშაობის დრო. 
ჩაის კრეფის გეგმა არ ჩაგვივარდესო და, რაიონის დაზაფრულ ხელმძღვანელობას მასწავლებლიან-მოსწავლეებიან, 
დირექტორიან-დარაჯიან, დალაქიან, მკერავიან, მრეცხავიან, დახლიდარიან, მწველავიან, მთესველიან, მბარავიან, 
მთოხნელიანად ყველა ჩაის პლანტაციაში ჰყავდა გამოყრილი. 
სერგია ბრიგადირის თხოვნით, იმ დილით მეც გავედი სამუშაოზე. 
ჩაის დუყი ერთ მტკაველზე ალორთქილიყო და კვალს შესეულ თეთრწინსაფრიან 
და წითელყვითელ პერანგა გოგო-ბიჭებს ისე აეჭრელებინათ ბარდნალის ფერდობი, გაგიკვირდებოდათ, 
გუშინ რომ წვიმა არ იყო, ერთ ღამეში ამდენი ყვავილი მთის ამ მწვანე კალთაზე რამ ამოაბიბინაო. 
ჩაის ძირითადად, რა თქმა უნდა, ქალები და მოსწავლეები კრეფდნენ. 
მამაკაცები კი ზოგი მწონავებსა და მზიდავებს ეხმარებოდა, 
ზოგიც გვერდზე გადგარიყო და თუთუნის კვამლში გახვეული ქვეყნის ამბებს ყვებოდა. 
ჩემს მოვალეობას მოკრეფილი ჩაის დავთარში აღნუსხვა და მისი დახარისხება შეადგენდა. 
სწორედ ამ საქმით ვიყავი გართული, რომ ვიღაცამ დაიძახა, - დიდროია ქაფურა მოდისო. 
დიდრო ზევიდან ქვევით მოყვებოდა ბარდნალას. 
ყურებამდე გაღიმებული აქეთ-იქით სალამს არიგებდა, თან ქვამოღერებული აფრთხილებდა ბავშვებს. 
- გამარჯობა თქვენი, ბაღნებო, არ დამიძახოთ ახლა ქაფურაო, თვარა ამ თავდაღმართში ვერც ერთი ვერ გამასწრებთ. 
- დიდროია ბურძგალას გაუმარჯოს! - რა გითხარით მე თქვენ?! - ცქვიტა ყური დიდრომ. 
- ახლა არ თქვი, დიდროია, ქაფურა არ დამიძახოთო? - შეახსენა ვიღაცამ. 
- რამ გაყო ქაფურა და ბურძგალა?! - მკაცრად იკითხა დიდრომ. 
- აბა, შენ გაგიმარჯოს დიდროია ხაბაკა! 
- ა კიდო?! - შედგა დიდრო და იქითკენ გაიხედა, საიდანაც „ხაბაკა“ დაუძახეს. 
- აბა, რა ქნან, დიდრო ბატონო, ამ ბაღნებმა, აღარც ბურძგალა, აღარც ხაბაკა და აღარც ქაფურა თუ რა დაგიძახეს, 
ყველა ჩემსავით ღვთისნიერი ხომ არ იქნება? - შეაბრალა ბავშვები დიდროს ექვთიმე ყვაპუტამ. 
- მაგას კიდევ პორტ-არტურის შპიონი მიძახონ, ის მირჩევნია, მე ხომ ვიცი, რომ არ ვარ და... 
- აირჩია დიდრომ, მერე ჩემთან მოვიდა, მხარზე ხელი დამკრა და მითხრა: - შემიტანე სიაში, ქიშვარდიეს ბადიშო! 
- რომელ სიაში , მკრეფავების, მწონავების, თუ მზიდავების? - ვკითხე დიდროს. 
- რომელი ჯობია? - მთხოვა რჩევა დიდრომ. 
- მე თუ მკითხავ, ახლა, აგერ, ხის ძირში მხართეძოზე წამოწოლას არაფერი ჯობია, დიდრო! 
- მხართეძოზე სახლშიც კი ვიწექი, აბდალა. ჩამწერე მზიდავებში! - გადაწყვიტა დიდრომ. 
ჩავწერე. - როგორ ჩამწერე? - მკითხა დაეჭვებით. - დიდრო ედემიკას ძე ვეშაპიძე! - წავუკითხე მე. 
- შემახედე! შევახედე. დიდრომ დიდხანს უყურა სიას, მერე ექვთიმე ყვაპუტას მიუბრუნდა და ჰკითხა: 
- დასტურ ასე წერია, ექვთიმა? - დასტურ! - არც ბურძგალა, არც ხაბაკა, არც ქაფურა? 
- არც ბურძგალა, არც ხაბაკა, არც ქაფურა, დიდრო ბატონო! 
- აბა, ამიწიეთ მაგი გოდორი! - ეცა გოდორს გახარებული დიდრო. გოდორი ვეებერთელა იყო და მძიმე. 
- მაგი გოდორი დიდია და მძიმე, დიდრო ბატონო, თან ჩაი სველია, ჯერ ცვრიანი, გაგიჭირდება, - გააფრთხილა ექვთიმე ყვაპუტამ. 
დიდროს გაეღიმა, გვერდით მდგომ ქესკინა მელივას ბიჭს იღლიებზე ხელი შეუცურა, გოდორზე შეაგდო და - დამიბეკნეო, 
უთხრა, ქესკინას ბიჭმა გოდორი შუაზე ჩაიყვანა. 
- დაუმატეთ! - თქვა დიდრომ. დაუმატეს. - კიდე! კიდევ დაუმატეს. პირთამდე გაივსო გოდორი, გაიძეძგა.
- ეყოფა, შე მამაძაღლო, ხომ ხედავ, წვენი გაუვიდა! - ჩამოაგდო ექვთიმე ყვაპუტამ გოდრიდან ქესკინას ბიჭი. 
დიდრომ გოდორი მოსინჯა, ემსუბუქა. - ამას კრეფდით მთელი სოფელი? - გვისაყვედურა, - დაადევით მაგი ტომარა ზევიდან! 
დაადვეს. - მეორეც! - გადელდა! - თქვა ყვაპუტამ. - ნიძლავი! - თქვა დიდრომ. 
- ასი გაპარსვა! - წამოიძახა ყვაპუტამ. 
- ექვთიმა, ერთი წლის გაპარსვა მაქვს შენთვის მოგებული დღეში ორჯერ. ახლა შენ დამენიძლავე, ქიშვარდის ბადიშო, 
მაგ შარვალზე, - მითხრა დიდრომ და ჩემს ტეხასურ შარვალს ჩააშტერდა. 
- არ მინდა ნიძლავი, დიდრო, ისე მოგცემ. 
- ისე რა, შენი მათხოვარი კი არ ვარ! - ეწყინა დიდროს. 
- ახლა ნუ გამხდი და შინ რომ მივალ, გამოვიცვლი და მოგართმევ. 
დიდრომ ისევ მოსინჯა გოდორი, ოდნავ შეყოყმანდა, მაგრამ უკან აღარ დაიხია. 
- ამიწიეთ! - თქვა და გოდრის წინ ჩაიმუხლა. ვიღაცამ ბაწარი მოარბენინა, 
ის ორი გატენილი ტომარა ზევიდან დააკრეს ტყვიასავით გაძეძგილ გოდორს და ოთხმა კაცმა დიდი გაჭირვებით მოჰკიდა ზურგზე დიდროს გოდორი. 
- გამაგრდი, დიდროია ხაბაკა! - შეეშველა ვიღაცა. - არ წახდე, ბურძგალა! 
- მიდი, ქაფურა, მიაწექი! დიდრო დაბარბაცდა, გაუშვი ხელი, თორემ წააგე! - დასჭყივლა ვიღაცამ. 
დიდრომ დამდუღრულივით წაართვა ხელი ტუნგოს და ისევ დაბარბაცდა. 
- შეეშვი, დიდრო, მაგას და ახლავე ვიხდი შარვალს. - ვთხოვე მე, მაგრამ დიდროს გაჩერება აღარ შეიძლებოდა. 
იგი დაიძრა, ჯერ მთვრალი კაცივით ზიგზაგებით გაჰყვა ბილიკს, მერე ნელ-ნელა გამართა ნაბიჯი, 
კიდევ, კიდევ და ბოლოს ძალიან მძიმე, ძალიან დინჯი და ძალიან ნელი ნაბიჯით გაუდგა გზას ჩაის პუნქტისაკენ. 
ღვედები თითის დადებაზე ჩაუჯდა მხრებში. 
კისრის მყესები იმ ღვედებივით დაეჭიმა, შუბლზე ლურჯი ძარღვი ამოებურცა და თვალები სისხლით აევსო. 
- გააჩერე! - ვთხოვე ექვთიმე ყვაპუტას. - სუფასას გააჩერებ ახლა და მაგას ვერა! - თქვა ექვთიმემ. 
- ჩაის პუნქტამდე 250-300 მეტრი იქნებოდა. ხალხი ერთხანს გაშტერებული იდგა, კაცი არ ჩანდა, 
მათ წინ ფეხადგმული უზარმაზარი, უფორმო, კლდის ნაგლეჯი თუ რაღაც ორფეხზე შემდგარი განათხარი გიგანტური ცხოველი მიაბიჯებდა. 
მერე ბრბო უცებ დაიძრა და იმ ფეხადგმულ ზღაპრულ მაჯლაჯუნას აედევნა. ბავშვები წინ გავარდნენ. 
- მიდი, დიდროია! - ცოტა და, შენია ნოდარას შარვალი! - მიდი, მიდი, დიდროია! - ამხნევებდნენ ბავშვები. 
- ახლა მაგის საცოდაობა თუ გინდა, უნდა დაუარო თავი და გამარჯობა უნდა უთხრა! - იხუმრა 
ვიღაცამ. ხალხმა გულიანად გაიცინა. - მიდი, დიდრო, ათი ფეხის ნაბიჯი დაგრჩა! 
- რვა... შვიდი... ექვსი... - გაუძელი, დიდრო! - სამი... ორი... 
- ერთი... დიდრო, კაცი ხარ, კაცი! - კიოდნენ ბავშვები და გუგუნებდა ხალხი. 
დიდრო გოდრიანად დაჯდა მიწაზე სასწორის გვერდით. 
ერთხანს დამბლადაცემულივით იჯდა, მკლავებ და ფეხებმოწყვეტილი. 
სილურჯემ რომ გაუარა და კირივით გაფითრებულუ ტუჩებში სისხლი რომ დაუბრუნდა, 
გაიღიმა და გულაღმა გაგორდა ბალახზე. მერე პირდაღმა ჩაბრუნდა და ოფლიანი სახე გრილ ბალახზე გადააგორ-გადმოაგორა. 
ოთხმა კაცმა რის ვაი-ვაგლახით შეაგდეს გოდორი სასწორზე. ყველანი სასწორს მივცვივდით. 
ერთი გირი შემოუგდეს, მეორე, მესამე, მეოთხე, ვერაფერმა რომ ვეღარ გადაწონა, 
ქვა დაუდეს გვერდით - ათ კილოს უდრისო. 
- მოკალით ღვთისშვილი, შობელძაღლებო? - იკითხა გაოცებისაგან თვალებგადმოცვენილმა ბენედიქტე მწონავმა. 
- რამდენია? - იკითხა ვიღაცამ. - 141 კილო! - თქვა ბენედიქტემ. 
- აუუუ! - ამოიგმინა ხალხმა. ყველა იქით შებრუნდა, სადაც გაგორებული დიდრო ეგულებოდათ, მაგრამ დიდრო იქ აღარ იყო. 
იგი თავჩაქინდრული, წელში მოხრილი და მკლავებჩამოყრილი უკანმოუხედავად მიძუნძულებდა ბილიკზე, სუფსის ჭალაში. 
ეს იყო ერთადერთი დღე მის ცხოვრებაში, როდესაც არავის დადევნებია დიდროია, პორტ-არტურის შპიონოს, 
დიდროია, ოიამას ნაბიჭვაროს, დიდროია, ბურძგალას, დიდროია, ქაფურას, დიდროია, ხაბაკას ძახილით. 
141 კგ ჩაი ჩავწერე დიდრო ედემიკას ძე ვეშაპიძის გასწვრივ წითელი ფანქრით და დავთარი დავხურე. 
საღამოს ის ტეხასური შარვალი გავიხადე, დიდროს თვალი რომ ზედ დარჩა, გაზეთში გავახვიე, სხვა შარვალი ჩავიცვი... 
გაზეთში გახვეული შარვალი იღლიაში ამოვიჩარე და დიდროსთან წავედი. 
დიდროს ყავრით გადახურული ორთვალიანი პატარა ოდა ზედ სუფსის პირას დგას. 
მთელი ჩემი ბავშვობა ამ სახლის გარშემო სირბილში გავატარე და არასდროს აზრად არ მომსვლია შიგ შემეხედა. 
არ ვიცი შიშის გრძნობა იყო ეს თუ რიდისა, რომელსაც ყველა მარტოხელა კაცის სახლი იწვევს, არც ის ვიცი, 
მაშინ რომელი გრძნობა მჭარბობდა. ერთი კი ცხადია, დიდროს სახლში არასოდეს შემიხედია. 
ისე კი ყოველ გაზაფხულს საათობით ვმდგარვარ გადარეული სუფსის პირას და შეშინებული, გულისფანცქალით ველოდი, 
აი ახლა, აი ახლა დაარტყამს ტალღა, დალეწავს და ნაფოტივით წაიღებს დიდროიას სახლს-მეთქი, 
მაგრამ სახლი იდგა არხეინად, წარბშეუხრელად და გადელებულ სუფსას არაფრად აგდებდა. 
რამდენჯერ გამიმხელია ბაბუაჩემისათვის ეს ბავშვობის შიში და იმასაც უთქვამს: 
- შენ კი არა, ბაბუა, მეც ბავშვობიდან, ყოველ ლანქრობას ველოდები მაგ სახლის წაღებას, მაგრამ არ დაადგა საშველი. 
კუდიანი იყო დიდროიას მამა ედემიკა, ისეთ კლდეზე უდგას ფეხი იმ ოდას, ერთი კი არა, 
ორი სუფსა ვერ გამოუთხრის ძირს, ისე სულ ბეწვზე კი ჰკიდია შეჩვენებული. 
სუფსა ამ გაზაფხულზეც უსაშველოდ ადიდებული იყო. 
ჰოდა, ახლა დიდროს ეზოში რომ შევედი, ჯერ იმ ბავშვობის შიში დამეუფლა, მერე სიხარული, 
რომ სახლი ისევ ისე არხეინად იდგა და ამ ღამეში ერთადერთი ანთებული თვალით გასცქეროდა გადარეულ მდინარეს. 
ცა ისე იყო მოწმენდილი და ვარსკვლავებით გაჭედილი, 
მთვარეს ფეხის მოსაცვლელი ადგილი აღარ დარჩენოდა და შუა ცაში იდგა გაფითრებული და გაშტერებული. 
ცნობილია, გიჟებს უზომოდ უყვართ ცხოველები, განსაკუთრებით ძაღლები, 
ამიტომ როდესაც დიდროს ეზოში ჩავედი და ოთხი თუ ხუთი ძაღლი შემომეგება კუდის ქიცინითა და წკმუტუნით, არ გამკვირვებია. 
ისიც ვიცი, რომ ძაღლი სხვის ეზოში კაცს არ უყეფს, ამიტომ როდესცა ამ ხუთიდან ერთმა დამიყეფა და შემომიღრინა, მივხვდი, დიდროსი იყო. 
გავჩერდი, ძაღლის სახელი არ ვიცოდი და ყასიდად, დიდრო, დიდრო-მეთქი დავუძახე, 
თან თვალით ქვას და ჯოხს დავუწყე ძებნა. 
ძაღლი უცებ გაჩერდა, მერე კუდის ქიცინით გამეხახუნა - მობრძანდით, 
ბატონოო და კარგი მასპინძელივით ამიძღვა აივანზე. ოთახის კარი ღია იყო. 
შუა ოთახში ძველებურ მრგვალ მაგიდაზე ჭრაქი ბოლავდა. 
აისისა თუ დაისის მაგვარი ბინდი იდგა ოთახში. თვალი რომ შევაჩვიე ბინდს, დავინახე: 
მარჯვენა კუთხეში პატარა, დაბალ მაგიდაზე ღვთისმშობლის ხატი ესვენა, წინ ბზის გამხმარი ტოტი ედო. 
მარცხნივ კედელზე ორი გახუნებული სურათი ეკიდა ახალგაზრდა ქალისა და ულვაშებაწკვიტინებული ჩოხოსანი მამაკაცისა. 
დაფინოა და ედემიკაა ალბათ, გამიელვა ფიქრმა. სურათების ქვეშ ტახტი იდგა. 
ტახტზე დიდრო იწვა ტანგაუხდელად. თავთან, სამფეხა სკამზე, პატარა სველი დოქი იდგა. 
ოთახში კიდევ ერთი მრგვალსაზურგიანი სელის სკამი იდგა. 
ეს ყველაფეირ თვალის ერთი მოვლებით შევამჩნიე, მეტი ვერაფერი. 
თუმცა, არა, ოთახის ჭერზე ელექტრონათურაც ეკიდა, მაგრამ არ ენთო. 
- დიდრო, შეიძლება? - ვკითხე მორიდებით. თავი დამიქნია ღიმილით, მერე სელის სკამს შეხედა, ალბათ - დაბრძანდითო, უნდოდა ეთქვა; 
- ისვენებ, დიდრო? - ვკითხე. - არაო, - გადაიქნია თავი. - რამე ხომ არ გტკივა, დიდრო? 
- კიო, - თავი დამიქნია. უსიამო ჟრუანტელმა დამიარა ტანში. ახლოს მივედი, დოქი ტუჩთან მივუტანე, თავი წამოვუწიე და წყალი დავალევინე. 
- რა გტკივა, დიდრო? - გაწყდა, - თქვა დიდრომ ჩურჩულით, წყალი რომ მოსვა. 
- რა? - ჩურჩულით ვკითხე მეც ძალაუნებურად. - არ ვიცი! - სად, დიდრო? 
- აქ და აქ... - დიდრომ მარცხენა ხელი გულზე დაიდო, მარჯვენა საფეთქელთან მიიტანა. - აქა და აქ გაწყდა! 
ისევ დამიარა ჟრუანტელმა. მხოლოდ ახლა შევამჩნიე, დიდროს სახე ნაცრისფერი ჰქონდა, თვალები კი - შეშინებული. 
- წავალ და ექიმს მოვიყვან! - ვთქვი და წასვლა დავაპირე. - არ დამტოვო! 
მტაცა ხელი დიდრომ და ისე მაგრად მომიჭირა, ძალაუნებურად დავჯექი. 
თვალს არ მაცილებდა, ის ძველებური ელვა აღარ დაურბოდა შიგ. 
- რამდენი იყო? - მკითხა. - რა? - გამიკვირდა და მერე მივხვდი, ჩაიზე მეკითხებოდა. 
- 141 კილო, დიდრო!.. - მაგი რამდენია? - ძალიან ბევრი. - მაინც? 
- რვა ფუთი და ცამეტი კილო. - ბევრია მაგი? - 17 ბათმანი და 5 კილოა, დიდრო! 
- კი ყოფილა ბევრი! - წავალ ახლა და ექიმს მოვიყვან, დიდრო! - წამოდგომა დავაპირე. 
- არ დამტოვო! შემევედრა შეშინებული დიდრო და ისე მაგრამ მომიჭირა ხელი მაჯაზე, ძვლებმა გაიტკაცუნეს. 
ყვირილი მინდოდა, მაგრამ შემრცხვა და გავუძელი. 
- შარვალი მოგიტანე, დიდრო! - რა შარვალი, ბიჭო? - მკითხა და ოდნავ შემიშვა ხელი. 
- წაგებული შარვალი. - ბიჭო, შენ ხუმრობა არ იცი? - მკითხა დიდრომ. 
- მე მაინც ორი მაქვს, დიდრო... დიდრომ მაგიდისკენ გაიხედა, სადაც გახვეული შარვალი იდო, დიდხანს ფიქრობდა, 
მერე მომიბრუნდა და ისევ ჩურჩულით მითხრა. 
- თქვი: დედა მომიკვდეს, მამა მომიკვდეს, ყველა დამეხოცოს თუ მიგატოვო დიდროია-თქვა! 
- დედა მომიკვდეს, მამა მომიკვდეს, ყველა დამეხოცოს თუ მიგატოვო დიდროია. - გავიმეორე ხმის კანკალით. 
- მიდი ახლა შკაფთან და გამოაღე ქვედა უჯრა. - მითხრა დიდრომ და ძალიან ფრთხილად გამიშვა ხელი. 
მე განჯინისაკენ წავედი. თვალი გამომაყოლა. მივედი. დავიხარე და ქვედა უჯრა გამოვაღე. 
- არის რამე შიგ? - მკითხა დიდრომ. უჯრა სავსე იყო მანეთიანებითა და სამმანეთიანებით. - რამდენია? - ბევრი. 
- მაინც? - იქნება ასე. 100-200 მანეთი. - შენ შარვალს ეყოფა? - გაგიჟდი, დიდრო? 
- მოდი აქ ახლა და დაჯექი! მივედი. ისევ მტაცა მაჯაში ხელი, ოღონდ ახლა უფრო ფრთხილად. 
- შენია მაგი, ნოდარა! მე ახლა მოვკვდები. ამ შარვლით, მე რომ მაცვია, კაცის დამარხვა საცოდაობაა. 
აგი გამხადე და იგი ჩამაცვი, ოღონდა ახლა არა, მეტკინება, მერე, რომ მოვკვდები... - დიდრომ თვალები დახუჭა. 
დიდხანს ძალიან დიდხანს დუმდა. მისი მაგრად მოჭერილი და მხურვალე ხელი რომ არა, დაძინებულს ჰგავდა. სუნთქვაც ისეთი ჰქონდა. 
- ბიჭო ნოდარა, განათდა! - თქვა დიდრომ უცებ და ლოგინზე წამოჯდა. - განათდა, ბიჭო, 
ყველაფერი და დაბრუნდა თავის ადგილას, დაბრუნდა და დალაგდა. 
ყველაფერი თავის ადგილას დადგა - სახლი, ჭალა, სუფსა, ძაღლი, ძროხა, დოქი, ჭრაქი, ხბო, ბუხარი, ხატი, დედაჩემი, მამაჩემი, 
ადრე რომ ბნელში დაბორიალობდა, ყველაფერი განათდა და დალაგდა. - ფანჯარაში გაიხედა. 
- ღმერთი გამოჩნდა, ღმერთი, დაილოცოს, ღმერთო, შენი ძალა, ეს რა ჰქენი, რაფერ გაანათე და დაალაგე ყველაფერი ასე. 
გამოდი, დაენახვე ნოდარას... გამოდი... ორიჯერ ორი ოთხია, ნოდარა, სამჯერ სამი - ცხრა... განათდა და დალაგდა... 
- დიდრომ მარჯვენა ხელი საფეთქელზე მიიდო, მარცხენათი ისევ ჩემი მაჯა ეჭირა. - აგერ განათდა აქ... 
ყველაფერს ვხედავ შიგნითად და გარეთაც. ვხედავ, ნოდარა, ვხედავ, შიგნით ვკვდები და გარეთ გამოვდივარ... 
ვტოვენ შიგნით ყველაფერ ტკივილს, ვტოვებ და გარეთ გამოვდივარ... 
გამოდი, სულო, გამოდი სინათლეზე, გენაცვალოს დიდრო... რას შვები, ღმერთო, გაგიჟდი? - იკივლა უცებ. 
- მკლავ, ღმერთო? ახლა, ყველაფერი რომ გაანათე და გამართე, ყველაფერს თავისი ადგილი რომ მიუჩინე, ახლა მართმევ სულს? 
გაჩერდი, მე შენ გელაპარაკები, დადექი, არ გაუშვა, ნოდარა, თხოვე, ნოდარა, არ მომკლას, ბიჭო, სადა აქვს სამართალი, ახლა მკლავს, 
ყველაფერი რომ გამინათა და დამილაგა? გამოვიდეს და დაგენახოს, დაგენახოს და დაგელეპარაკოს! 
ახლა მკლავს, ქაფურა რომ აღარა ვარ. ბურძგალა რომ აღარა ვარ... 
რას შვები, ღმერთო, არ მომკლა, ე, ბიჭო ნოდარა, თხოვე, ერთი დღე რაა მაგისთვის, 
ერთი დღე მაცოცხლოს ასე ნათელი, დალაგებული და გამართული... 
მერე მომკლას, თხოვე, ნოდარა, შენ უღმერთო და უნამუსო, თხოვე!.. 
- დიდრო ყვირილიდან ჩურჩულზე ჩამოვიდა, მერე სულ წაერთვა ხმა, სულ გაუქრა და გულაღმა გადავარდა. 
ახლა მხოლოდ ტუჩების მოძრაობაზე ვატყობდი, ისევ იმას მეხვეწებოდა, ღმერთისთვის მეთხოვა კიდევ ერთი, 
მხოლოდ ერთი დღე ეცოცხლებინა ასე გამართული, დალაგებული და განათებული. 
წამოხტომა და გაქცევა დავაპირე, მაგრამ დიდროს ისე მაგრად ვეჭირე, ხელს თუ ვინმე მოჭრიდა, 
თორემ ისე ჩემი გამშვები არ იყო და მაშინ ვიკივლე მეც: 
- მიშველეთ, ხალხო! დიდრო კვდება, ეი, ხალხო! ექიმს დაუძახეთ, დიდრო კვდება, დიდროოოო! 
ეჰე-ჰეეე! გამოდით გარეთ, უშველეთ დიდროიას კვდება დიდრო!!! 
- გარეთ კი გადარეული სუფსა ბღაოდა, მოანგრევდა ხეს და მიწას და ჩემი კივილი არავის ესმოდა. 
მაშინ მუხლებზე დავეცი და ოთახის მარჯვენა კუთხეში დასვენებულ ღვთისმშობელს მივაპყარ მზერა. 
- ნუ მოკლავ, ღმერთო, დიდროიას, ახლა მაგის სიკვდილი გაგონილა? 
ახლა, ყველაფერი რომ დაულაგდა, გაუსწორდა და გაუნათდა!.. ღმერთო!.. 
- მერე ნელ-ნელა ვიგრძენი, როგორ მოდუნდა დიდროს ხელი, 
როგორ გაშალა თითები და როგორ დაესვენა მისი მტევანი სამფეხა დოქის გვერდით. დიდრო აღარ სუნთქავდა. 
- ეს არის, ღმერთო, სამართალი? უხმოდ ავდექი და გარეთ გამოვედი. ეზო ცარიელი იყო. ძაღლები სადღაც წასულიყვნენ. 
მხოლოდ დიდროს ძაღლი იწვა ჭიშკართან, თავი წინ გაწვდილ თათებზე დაედო და უზომოდ ჭკვიანი თვალებით მიყურებდა. 
ცაში ავიხედე, ნაცრისფერი ღრუბელი მომძლავრებულიყო და ახლა მთვარე დამნაშავესავით ეფარებოდა იმ ღრუბელს, თან ჩუმად მიიპარებოდა ციდან.
სუფსა ღრიალით ასკდებოდა კლდიან ნაპირს, დიდროს ოდა ისევ ბეწვზე ეკიდა და ისევ შემაწუხა ბავშვობის დროინდელმა შიშმა. 
- ღმერთო, ახლა მაინც დაარტყი ტალღა, დაანგრიე და გაატანე სუფსას ეს უბედური სახლი! - ასე ვთხოვე ხმამაღლა. 
სუფსა გაუგონარი სიძლიერით ღრიალებდა. მე ალბათ ვერ გავაგონე ზეციერს ვედრება. 
სახლი ისევ ისე არხეინად იდგა და არაფრად აგდებდა გადელებულ ლანქერს. 
ეზოდან გავედი. ძაღლი ადგა და წალმოწყვეტილივით გამომყვა. 
- სად მოდიხარ, ძაღლო? - ვკითხე მე. ძაღლმა, თითქოს შერცხვაო, თვალი ამარიდა, თავი დახარა და კუდი ამოიძუა. 
წავედი. ცოტა ხნის შემდეგ მოვიხედე. ძაღლი ისევ მომდევდა, ოღონდ ახლა უფრო მოშორებით. 
- სად იყავი, ბიჭო, ამ შუაღამისას? - გამომარკვია ვიღაცის ხმამ. შევკრთი. 
ავხედე, თეიმურაზი იყო, ჭანაშვილი, ჩვენი სოფლის აფთიაქარი. 
- დიდროსთან ვიყავი! - რაო დიდრომ? - მოკვდა დიდრო, თეიმურაზ ბატონო, აღარ არის, გარდაიცვალა. - ვუთხარი მე. 
- არ გადამრიო - შეიცხადა მას, - ისე კი უქნია ღმერთს მადლი; საცოდაობა იყო მაგის სიცოცხლე. 
დაილოცოს, ღმერთო, შენი სამართალი. - პირჯვარი გადაისახა, შებრუნდა და დიდროს სახლისკენ ჩქარი ნაბიჯით წავიდა. 
დიდროს ძაღლი ახლა თეიმურაზ ჭანაშვილს გაჰვა თავჩაღუნული და კუდამოძუებული. 
ცას ავხედე. მთვარე საერთოდ წასულიყო ციდან.
რაზე შეიძლება ვფიქრობდე მე 14 ნოემბერს, თქვენ როგორ გგონიათ? გააჩნია რომელი წლის 14 ნოემბერს, ხომ?
მოკლედ, თუ არ ჩავთვლით პროპორციულ საარჩევნო სისტემაზე გადასვლასთან  დაკავშირებით ცვლილებებს...
მიმდინარე, 2019 წლის 14 ნოემბერს მე ორ რამეზე ვფიქრობ,
ჯერ ერთი იმაზე, რომ 9 დღეში 40 წლის ვხდები 
და მეორე – 40 წლის ასაკში არაფერი და მით უმეტეს ცხოვრება არ იწყება.
ჩემი აზრით, წლები, ასაკი, როგორიც ორმოცი სამოცი ოთხმოცი და კიდევ ასოცი, არის უბრალოდ ციფრები, 
ციფრები, რომლებიც წარმოდგენას უქმნის სხვას თქვენს მიერ დედამიწაზე გატარებული ხანგრძლივობის შესახებ,
თქვენი გამოცდილების შესახებაც მინდოდა დამეწერა, მაგრამ ახლა სწორედ ისეთი ხალხი გამახსენდა
ისეთი ხალხი, მართლა ლამის 120 წელი რომ იცხოვრა და დიდი ვერაფერი გამოცდილება დააგროვა. 
ამით იმის თქმა მინდა, რომ შეიძლება იცხოვრო დიდი ხანი და ოთხმოცდაათი წლის იუბილეც იზეიმო, მაგრამ...
მაგრამ ამ შენს ნაცხოვრებ ოთხმოცდაათ წელიწადში არაფერი იყოს ისეთი
რამე ისეთი, რაც თუნდაც ისეთ თვითმარქვია ბლოგერს როგორიც მე ვარ, შთაგონების წყაროდ გამოადგებოდა. 
წლებს ჩემი აზრით, სინამდვილეში არაფერი აქვთ საერთო ჩვენს ასაკთან. 
ასაკი კი არის ის შინაგანი და ყოვლად არაჩვეულებრივი ხმა, რომელიც...
რომ არა სარკე, უფრო სწორად სარკეში დანახული საკუთარი ანარეკლი, ალბათ მუდმივად სიცრუეში გვამყოფებდა.
მართალია, მე შინაგანი ხმის დიდი გულშემატკივარი და მიმდევარი ვარ, მაგრამ...
უნდა ვაღიარო, რომ როგორც ინდივიდზე, რომელიც ამავდროულად სოციუმის წევრია... 
ამავე სოციუმში დამკვიდრებულ სტერეოტიპებსა თუ შეხედულებებს მასზე აქვთ გავლენა
აღიარებულ ჭეშმარიტებად დადგენილ ფაქტებსა და სხვადასხვა სასაცილო თუ სავალალო დოგმებს მაინც აქვთ გარკვეული გავლენა. 
მას შემდეგ რაც ჩემი ოფიციალური ასაკი ნელ-ნელა იმ ციფრისკენ მიდის, რომელიც ოთხიანით უნდა დაიწყოს, შინაგანი ხმას ნაკლებად ვუსმენ და უფრო ზემოთ რომ ვახსენე აი იმ დოგმების გავლენის ქვეშ ვექცევი. 
შესაბამისად, ჩემი შინაგანი კომფორტი მაშინვე ირღვევა, როგორც კი აღმოვაჩენ, რომ...
ორმოც წელს მიღწეულთა საყოველთაოდ აღიარებულ და დამკვიდრებულ სტერეოტიპებს სრულად ვერ ვაკმაყოფილებ. 
სტერეოტიპები კი ამბობენ, რომ 40 წლის ზრდასრული ქალბატონი სულ მცირე 2 შვილის მფლობელი უნდა იყოს
ქალბატონი ერთი სახლის, კიდევ ალბათ რაიმე შინაური ცხოველისა და ასევე სულ მცირე კიდევ ერთი ქმრის იგივე მეუღლის მფლობელი უნდა იყოს. 
ხოლო სკოლისა თუ უმაღლესის დამამთავრებელი ატესტატ-დიპლომების გალენით...
 კარიერული განვითარების გზა იმგვარად ჰქონდეს გავლილი – იგივე კარიერული კიბის მთლად საწყის საფეხურზე არ იდგეს.
აქვე აუცილებლად  ე. წ. ცხოვრებისეული გამოცდილებაც უნდა ვახსენოთ და დარბაისელი ქცევაც. მოკლედ ამ ასაკში, ცხოვრების ე. წ. მინიმუმი, შესრულებული და როგორც ბებიაჩემი ქოქო იტყოდა მოთავებული უნდა იყოს.
კაცმა არ იცის ვინ დაადგინა ცხოვრების მინიმუმი.
ვინ გიმოწმებსო რომ მკითხოთ,  მართალი იქნებით, წესით არც არავინ 
და თან ნამდვილად არ ვარ ამ განწყობაზე, ცალ ხელში სასწორი მეჭიროს 
ისე არ ვარ, მეორე ხელით იმ შესასრულებლად სავალდებულო ,,მიღწევებს“ ვწონიდე, რომლებიც უნდა…
წელს ჩემი 40 წლის მეგობარი პირველად დაქორწინდა
დაქორწინდა მამაკაცზე, სულ ცოტა ხანში ასევე 40 წლის რომ გახდება
რომელიც თავის მხრივ ასევე პირველად დაქორწინდა. 
მართალია მანამდე 17 წელი ერთგულად იმეგობრეს, მაგრამ დაქორწინება 40 წლის ასაკში გადაწყვიტეს, თან პირველად. 
და მიუხედავად ამისა, არასწორი ვიქნები თუ ვიტყვი, რომ მათი ცხოვრება 40 წლის ასაკში ჯერ მხოლოდ იწყება, 
ორივემ ერთად და ცალ-ცალკე არაჩვეულებრივი და ძალიან საინტერესო ცხოვრება გაიარა. 
ეს არც ერთი წამით არ არის გადამეტებული შეფასება, თუ ასე იფიქრეთ. 
თქვენ ყოფილხართ ვიეტნამში? 
გაგისინჯავთ კალიების და ობობების ფრი? 
გიმუშავიათ იტალიის ერთ-ერთი ულამაზესი ქალაქის კლინიკაში? 
ყოფილხართ ნიუ-იორკში? დაგისვენიათ ბერტოლუჩის ფილმის გმირებთან ერთად ვილაზე? 
ჰოდა ამ ჩემს მეგობარს – კი! 
და მაინც აქამდე საყოველთაოდ აღიარებული კრიტერიუმის – უღელში ყოფნის კრიტერიუმს დაუკმაყოფილებლობის გამო...
არა მხოლოდ აკრიტიკებდნენ, ცოტა სინანულითაც უყურებდნენ.
გილოცავ გაბედნიერებასო, ვინც პირველმა უთხრა, ის გახდა ჩემი ,,პირველი მტერი“.
ვინ იგონებს ამ ტყუილს და შემდეგ ვინ ავრცელებს ასე წარმატებით? 
მათ ქორწილში, რომლისთვისაც ზუსტად ისე ვემზადებოდი როგორც 20 წლის წინ ჩემი სხვა მეგობრის ქორწილისთვის...
კიდე ერთხელ დავრწმუნდი, რომ არაფერი იცვლება სარკეში ჩვენი ანარეკლის გადა. 
არ იცვლება ემოცია და აღფრთოვანების შეგრძნება, 
არ იცვლება სიხარული სხვისი ბედნიერების გამო, 
არსად მიდის ქუსლებზე დილამდე ცეკვის შესაძლებლობას რომ გაძლევს ის ენერგია. 
არ იცვლება ყველაფერი ის, რაც შეგრძნების დონეზე შენია, შენია ასაკის მიუხედავად. 
40 წლის ასაკში, რომ არაფერი მთავრდება აი ამაში კი ზუსტად ვარ დარწმუნებული.
მე წელს პირველად ვიყავი სვანეთში. 
პირველად დავინახე ერთდროულად საკუთარი და თეთნულდის მთების ანარეკლი ქორულდის ტბებში, 
არა, მე არ ვფიქრობ რომ 40 წლის ან რომელიმე წლის ასაკში ცხოვრება ჯერ მხოლოდ იწყება. მე დარწმუნებული ვარ, რომ ცხოვრება ჩვენი დაბადებით იწყება და ბედნიერად, საინტერესოდ, სევდიანად, სწრაფად თუ ნელა ჩვენს გარდაცვალებამდე სულ გრძელდება, მუდმივად იცვლება და მუდმივად გვაძლევს არჩევანის შესაძლებლობას. ასაკი უბრალო ციფრებია, რომლებსაც ადამიანების შესაძლებლობებთან და მისწრაფებებთან ნამდვილად არაფერი აქვთ საერთო.
"უი 40-ის?“ – დიახ 40-ის. ოღონდ ,,უი“-ს გარეშე!
რაჭის სიყვარული ბაბუაჩემისგან მემკვიდრეობით გადმომეცა. 
მახსოვს ან შეიძლება გადმოცემით ვიცი, როგორ ჩაბარგდებოდა ხოლმე ხასხასა ლურჯი ფერის ვოლგაში და მთისკენ მიდიოდა.
 იქიდან ჩამოჰქონდა ათასი მცენარე და ფოთოლი, სხვადასხვა ფორმის და ზომის სოკოები, ხის ნაფოტები...
ჩამოჰქონდა ბევრი ისეთი და ჩემთვის უცნაური რამ, რაც შემდგომ მისი კვლევის ობიექტი ხდებოდა. 
ბაბუაჩემი 56 გამოგონების ავტორია
სამწუხაროდ მე ბევრი არაფერი გამეგება არც მედიცინაში, არც ბიოლოგიაში, არც ქიმიასა და არც ფიზიკაში, 
ამიტომ მხოლოდ ის შემიძლია გითხრათ, რომ ბაბუაჩემი გენიალური და ბრწყინვალე გონების მქონე ადამიანი იყო, 
ადამიანი, რომელიც უსმენდა ხეებს, ფოთლებს, ბალახებს, ესმოდა და იცნობდა მათ,
ბევრს კითხულობდა და ფაქტობრივად არასდროს ისვენებდა.  
ბაბუს და რაჭის, უფრო კონკრეტულად კი შოვის სიყვარულის ამბავი შორეულ 50-ან წლებში იღებს სათავეს. 
ერთხელ შოვისკენ მიმავალ ბაბუს რაჭველი კაცების თავყრილობა დაუნახავს, რომლებიც ჯვარი აქაურობას და მიცვალებულს მოასვენებდნენ. 
ბაბუს მანქანა გაუჩერებია, გადმოსულა და უკითხავს რაში იყო საქმე. 
ერთ-ერთ მამაკაცს დენმა დაარტყა, წყალში გადავარდა და მოკვდაო – მოახსენეს ზანტად. 
ბაბუ მიხვდა რაღაც ისეთს, რასაც მე, რაც არ უნდა ბევრი ვეცადო, მაინც ვერ აგიხსნით 
ეს ვითომ გარდაცვლილი კაცი ანაფილაქსიური კი არა და დენის დარტყმა რომ იწვევს აი იმ შოკიდან გამოიყვანა. 
ასე მოკლედ თქმული თითქოს ვერაფერია ეს ამბავი, მით უმეტეს, თუ მედიცინაში გაგეგებათ რამე, 
მაგრამ იმ რაჭველი მამაკაცებისათვის...
 და შემდეგ უკვე მთელი სოფელი გლოლასათვის, ბაბუაჩემი სწორედ ის კაცი იყო, ვინც გარდაცვლილი მკვდრეთით აღადგინა.
ამ დღიდან მოყოლებული, ბაბუს რაჭისადმი სიყვარულიც გაიზარდა ალბათ, 
მაგრამ იმ სანახაობის მომსწრე და გლოლაში მცხოვრები რაჭველებისთვის ჩემი ბაბუ მიშა გახდა შეუცვლელი და არაამქვეყნიური
ღმერთის ნიჭისა და ძალის მქონე ადამიანი. 
ბაბუ  ყოველ ზაფხულს მიემგზავრებოდა ლურჯი ფერის ვოლგით შოვში, 
ორ თვეს იქ ატარებდა და მუდმივად იყო არა მხოლოდ დიდრონი მთებით და ენით აუწერელი ბუნებით, არამედ...
კეთილი და მადლიერი ადამიანებით გარემოცული. 
შოვის ე.წ. ტურბაზის ტერიტორიაზე საკუთარი კოტეჯიც კი გამოუყვეს და ყოველ სეზონზე განახლებულს ახვედრებდნენ. 
მხოლოდ ერთხელ მოვახერხე ბაბუსთან ერთად შოვში ჩასვლა. 
მეც მასთან ერთად იმ მწვანე კოტეჯში ვცხოვრობდი. 
თუ სწორად მახსოვს 1988 წელი იყო, მე პირველად ვნახე ნატვრის ხე, 
ჩემმა დეიდამ ცხვირსახოცი მომცა და მითხრა – სურვილი ჩაიფიქრე და ხის ტოტზე შეაბიო.
მე საქართველოს დამოუკიდებლობა ჩავიფიქრე და როგორც ხვდებით, ეს სურვილი სულ ცოტა ხანში ამიხდა. 
შესაბამისად, შოვი ჩემთვის ასევე ის გახდა, სადაც ბავშვობაში ჩაფიქრებული სურვილების ბედი წყდება. 
იმ წელს მე და ბაბუ შოვიდან ცალ-ცალკე წამოვედით. 
ძლიერმა წყალდიდობამ შოვი დანარჩენ სამყაროს მოსწყვიტა. 
ბაბუმ ვერტმფრენით გამოგვიშვა მე და ჩემი დეიდაშვილები, თვითონ კი მარტო დარჩა. 
ეს კადრი დიდი, ძალიან დიდი ხანი მედგა თვალწინ 
– როგორ ვუქნევ ბაბუს ხელს და როგორ მრცხვენია იმის გამო, რომ მას მარტო ვტოვებ….
ასე მგონია საუკუნე გავიდა ამ დღის და ზოგადად იმ ცხოვრების შემდეგ, როდესაც ჩემი ბაბუ ცოცხალი იყო… 
ბაბუ დღეს 100 წლის გახდებოდა, აუცილებლად გახდებოდა ის ვერაგი ავადმყოფობა რომ არა. 
სულ ვამბობ 79 წლის ასაკში ისე გარდაიცვალა, რომ არც ერთი დღით არ დაბერებულა.
სიცოცხლის მოყვარული იყო და ზუსტად ასეთი დარჩა ბოლო წამამდე. 
არც ერთი დღით შეგუებია დიაგნოზს, რომლის შესახებაც ყველა ექიმზე უკეთესად იცოდა ყველაფერი.
პარადოქსია, რომ გამოგონებაც კი ჰქონდა ამ მიმართულებით და არა ერთი კვლევა განხორციელებული. 
მიუხედავად იმისა, რომ სიკვდილის გარდაუვალობა ზუსტად იცოდა...
იგონებდა სიცოცხლის გახანგძლივების სხვადასხვა მეთოდს და ერთ-ერთის მონაწილე მეც გამხადა.
რადგან ჩემდა საბედნიეროდ ისე მოხდა, რომ ერთი ჯგუფის სისხლი აღმოგვაჩნდა, ორჯერ გადაისხა ჩემი სისხლი. 
არ ვიცი ჩემს დასამშვიდებლად და გასამხნევებლად ამბობდა თუ ამის მართლა სწამდა, რომ...
ახალგაზრდა ორგანიზმიდან ,,წამოღებული ძალა“ მის ორგანიზმს ახალ სიცოცხლეს შემატებდა. 
სამწუხაროდ ვერც მე და ვერც სხვა ამ თუ იმ ქვეყნიურმა ძალამ შეუშალა ხელი ბაუს გარდაცვალებას…
დედა ცოტა ნაწყენია ჩემზე, ბაბუს 100 წლის იუბილეს ორგანიზებაში განსაკუთრებულ ინიციატივას და აქტიურობას რომ არ ვიჩენ. 
მე კიდევ ბაბუსთან ჩემი ურთიერთობა მაქვს, რომელიც მისი გარდაცვალების შემდეგ არც ერთი წამით არ შემიწყვეტია. ხშირად, როდესაც რაღაც ისეთს ვაკეთებ, რაც მას არ მოეწონებოდა, მაგალითად, ვეწევი...
ცაში ვიყურები, ამ დროს წარმოვიდგენ როგორ ბრაზდება ჩემზე და როგორ არ ამაყობს ჩემით. 
ხშირად, როდესაც ჩემი, ნინოს და გიორგის შვილებს ერთად ვუყურებ...
ვფიქრობ, რა უსაშველოდ მტკივნეულია ბაბუ ამ არაჩვეულებრივ ბავშვებს რომ არ იცნობს 
და უსაშველოდ მტკივნეულია, რომ ამ ბავშვებს ბაბუს გაცნობის, მასთან საუბრის, გიჟური და გადარეული თამაშის შესაძლებლობა არ მიეცათ!
წელს სამსახურებრივი მივლინებით რაჭაში რომ მივდიოდი, მაშინვე ბაბუზე ვიფიქრე,
ალბათ თავად მოაწყო, რომ 30 წლის ინტერვალის შემდეგ სწორედ ნოემბერში წავსულიყავი იქ, სადაც ბაბუ ყველა ხეს და ფოთოლს იცნობდა.
შოვის ტურბაზაში რომ ავედი, არაფერი გამახსენდა, არაფერი იყო ნაცნობი. 
ძველი ჩამონგრეული შენობები, ძველი კინოთეატრი და კლუბი, სასადილო და კოტეჯები.
არ ვიცი, იქნებ ვცდები, მაგრამ ჩემს მახსოვრობაში ის მწვანე, თუ სალათისფერი კოტეჯი სწორედ ისე გამოიყურებოდა, როგორც ამ ფოტოზე. 
ბევრი მოგონება წაიღო წლებმა და მხოლოდ სიყვარული დატოვა,
გადმოცემას რომ არ ექვემდებარება ისეთი ემოცია დატოვა, 
ბაბუ რაჭაში ყველგან არის, ყველა ხეში და ნაძვში...
იქ, სადაც ნიკორწმინდა ამბროლაურს უერთდება და ამბროლაურიდან გზა მრავალძალთან მიდის. 
იქ, სადაც მომაჯადოვებელი ხეები ერთმანეთს ყვითელის და წითელის ფერში ეჯიბრებიან...
იქ, სადაც ბურუსით მოცული ჰორიზონტია და მსუბუქი ნისლის ნაფლეთები მთის კენწოროებზე მოგზაურობენ.
ბაბუ, რომელიც დღეს 100 წლის გახდებოდა, ყოველთვის არის ჩემს გულში.
ეკონომიკის, როგორც დარგის საფუძვლების შესახებ ბევრი არაფერი ვიცი. 
როგორც იურისტი მიჩვეული ვარ ეკონომისტების მხრიდან ე. წ. ,,ამოოხვრით“ ყურებას. 
რამდენიმე კვირის წინ ერთმა უცხოელმა ხარჯ-სარგებლიანობის ანალიზში დაკარგულმა ექსპერტმა ისიც კი მითხრა...
სხვათა შორის ორი იურისტი სტუდენტი მყავდა, რომლებმაც გაიგეს რასაც ვუხსნიდიო. 
რაც არ ვიცი არ ვიჩემებ და თქვენც იგივეს გირჩევთ. 
თქვენ, ისევე როგორც მე გაგებული გექნებათ ასეთი ფრაზა, რომ ,,ბაზარი დაარეგულირებს“. 
როგორც წესი, ბაზარი საქონელსა თუ მომსახურებაზე ფასებს არეგულირებს.
მე კიდევ იმ ბაზრის შესახებ მინდა დავწერო, რომელსაც როგორც ვხვდები ამ მომენტისათვის არაფერი ან ვერაფერი არეგულირებს.
სრულიად ობიექტური მიზეზების გამო ამ ბაზრის მომხმარებელი 2004 წლის შემდეგ აღარ ვარ. 
თუ ჯერ კიდევ ვერ ხვდებით რომელ ბაზარზე ვსაუბრობ, ნუ დაიძაბებით და უბრალოდ განაგრძეთ კითხვა. 
ზუსტად არ მახსოვს რამდენად გამართულად მუშაობდა ეს ბაზარი შორეულ 90-ანებში და უფრო ახლო ორიათასიანებში, 
მაგრამ ავად თუ კარგად მოხმარებაც იყო და მიწოდებაც 
და სწორედ ამაზე მეტყველებს ის ახალი თაობა, რომელიც დღეს უკვე 20, 15 თუ 10 წლისაა. 
ბაზარს რომ არ ემუშავა ეჭვი მაქვს სხვაგვარად იქნებოდა საქმე. 
ასევე სრულიად ობიექტური მიზეზის გამო, დღეს ამ ბაზრის მომხმარებელი მეც გავხდი. 
დღეს პირობითად, თუ მიანცდამაინც ჩამაცივდებით, უკანასკნელი ორი წელია. 
კი მსმენია იმ სავალალო ცვლილებების შესახებ, რომელიც ზემოხსენებულ ბაზარს განუცდია, თუმცა...
ხომ იცით, სანამ საკუთარ თავზე არ გამოცდი, რთულია მხოლოდ სხვისი მონათხრობით იმსჯელო 
მით უმეტეს, რთულია, ირწმუნო, მით უფრო მაშინ, როდესაც გასული წლების საკუთარი გამოცდილება სრულიად საპირისპიროს ამტკიცებს.
ახლაც თუ ვერ მიხვდით რაზე ვსაუბრობ, არ გამოსულა ჩემგან კარგი ბლოგერი და ეგაა!
ადამიანი მარტობიისთვის არ გაუჩენია შემოქმედს
ამაში ისევე ღრმად ვარ დარწმუნებული, როგორც...
როგორც ღრმა და ყოვლისმომცველი თავისუფალი სავაჭრო სივრცის შესახებ შეთანხმების კეთილ მიზნებში. 
სწორედ ამიტომ ყოველთვის მიკვირდა და ახლაც მიკვირს იმ ადამიანების, რომლებიც მარტო ყოფნას არჩევენ და სულიერ მეგობარს არ ეძებენ. 
კარგი, სულიერს თუ არა პარტნიორს მაინც რატომ არ ეძებენ?
თუნდაც მხოლოდ ბუნებრივი და აუცილებელი ფიზიოლოგიური მოთხოვნილებების უფრო მრავალფეროვნად, სასიამოვნოდ და რაც მთავარია სტაბილურად დაკმაყოფილებისთვის.
თუ სტაბილური პარტნიორი გეყოლება, მრავალფეროვნად რანაირად დაიკმაყოფილებ, ფრაუ ვინცხა ხარ?!
ისინი უბრალოდ ქრებიან, იკარგებიან, მეუბნება ასაკით ჩემზე ბევრად პატარა მეგობარი. 
სად იკარგებიან, ვეკითხები მე? 
პირდაპირი გაგებით კი არ იკარგებიან, უბრალოდ კონტაქტს წყვეტენ.
ისე, რომ არც არაფერს გიხსნიან და არც გემშვიდობებიან. 
ჰოდა ადრე მხოლოდ ის მიკვირდა, თუ რატომ არჩევენ ადამიანები მარტო ყოფნას...
ახლა კიდევ ისიც მიკვირს, რატომ ასრულებენ ურთიერთობას დამშვიდობების გარეშე.
წესიერად დამშვიდობებას ტრაკი უნდა და მაგიტო.
და დამშვიდობების შემდეგ რომ ადამიანები გულს გაგიწუხებენ, მაგიტო აღარ გინდა მერე სხვას დაემშვიდობო.
ჩემმა ერთმა მეგობარმა, რომელიც ჩემს ბლოგებს იქამდე კითხულობს, ვიდრე ისინი საჯაროდ გახდება ხელმისაწვდომი, გუშინ საღამოს მისაყვედურა.
მისაყვედურა, ვერ ვხვდები რად გინდა ამ თემაზე საუბარიო.
მით უმეტეს იმ პირობებში, როდესაც ძალიან ბევრი ,,წარმატებული“ ურთიერთობის მაგალითი გაქვს გარშემოო. 
სწორედ ამ დროს მივხვდი, როგორ შეიცვალა ჩვენი ე. წ. როლები სოციუმში. 
როდესაც მარტო არ ხარ და სტაბილურ ურთიერთობაში ერთი ათწლეული უკვე უკან გაქვს მოტოვებული...
გარემოს სხვაგვარად აღიქვამ და ყველას ვინც მარტოა ცოტა ეჭვის თვალით უყურებ. 
თან ფიქრობ, ნუ რა გახდა ერთი საინტერესო თავგადასავალი, ეტყობა შენშია პრობლემა…
ასე ვფიქრობდი მეც, ერთი სრული და მეორე არასრული ათწლეული. 
დროის ეს მონაკვეთი სავსებით საკმარისი აღმოჩნდა საიმისოდ, რომ რეალობა რადიკალურად შეცვლილიყო. 
ყოველ შემთხვევაში ჩემი პერსპექტივიდან რეალობა ნამდვილად რადიკალურად არის შეცვლილი.
წარუმატებელი ურთიერთობით შეშინებულ და დამფრთხალ ტიპებს შეხვდებით ყველგან. 
მათ, ვისაც ცხოვრებისგან მხოლოდ სტატიკური სტაბილურობა სურს...
მათ, ვისაც ტრაკის და თავის, მით უმეტეს გულის და გრძნობის განძრევა არ სურს
და რაც ყველაზე კატასტროფულია – ემოციურად დახარჯვა ეზარება და არ სურს. 
ძალით მოთრეული გრძნობა და ემოცია, ისეთივე დიდი უბედურებაა ჩემი აზრით, როგორც...
როგორც ძალით, რაღაც ქიმიური ტაბლეტების გადაყლაპვით მოთრეული ბედნიერება. 
ემოციისა და გრძნობის სურვილის არქონა კი ძალიან საშიში სურვილია. 
სურვილი, რომელსაც იმ ზემოთ ხსენებული ტიპების მსგავსად, მართლა ყველგან აწყდები.
სთორებში ასახული წამიერი რეალობა, წამიერი ხიბლი და წამიერი აღტაცება. 
ეს რეალობა არ მომწონს, მე ის იმედს მიცრუებს. 
ჩვენ შევეჩვიეთ თანამედროვეობის წარმოუდგენლად აჩქარებულ ტემპს.
შევეჩვიეთ ინფორმაციის წამში მიღებასა და გაცვლას.
შევეჩვიეთ ყველა მოთხოვნილების წამში და წამიერად დაკმაყოფილებას. 
ჩვენ განვდევნეთ სხვა პესპექტივა და არ დავტოვეთ ადგილი ,,ხანგძლივობისთვის“, ხანგძლივი ემოციისა და გრძნობისთვის. 
კარდიოგრამა გამახსენდა, ის ყველაზე კარგად ასახავს ადამიანის გულის ცემას. 
ხან ჩქარია, ხან ნელი, ხან სტაბილური, მაგრამ მუდმივად მოძრავი და დინამიური.
თუ გაჩერდა, შენც გაჩერდი.
მიუხედავად იმისა, რომ ოფიციალურად სიკვდილს არა გულის, არამედ ტვინის ფუნქციონირების გაჩერება იწვევს.  
არსებობს, როგორ არ არსებობს ბევრი სულ სხვაგვარი, ემოციური და გრძნობებით სავსე ურთიერთობა, 
მაგრამ ამავდროულად არსებობს ასევე ჯიუტი რეალობა და შემზარავი სტატისტიკა მარტოსული და მარტომყოფი ადამიანებისა. 
იმ ქვეყნებში, რომელთა გაერთიანებასთან ღრმა და ყოვლისმომცველი შეთანხმება გვაქვს გაფორმებული, სულ სხვაგვარად არის საქმე. 
თუ 20 და 30 წლის წინ ურთიერთობის ერთჯერად ჰიბრიდს ანიჭებდნენ უპირატესობას 
ე. წ. ,,ვან ნაით სტენდი“ იყო ტრენდული, 
დღეს ყველა თანხმდება, რომ  ერთ ადამიანს აუცილებლად მისი მეორე ნახევარი – მეორე ადამიანი სჭირდება, 
ყველაში ვის გულისხმობს ეს ფრაუ, თავის თავს და თავის საკუთარ მეს?
რომ ცხოვრება ბევრად მეტია, ვიდრე ინსტაგრამის წამიერი სთორი. 
ეს უცნაური შეგრძნებაა, როდესაც რეალობის არ გესმის. რა დაემართათ ადამიანებს და სად დაიკარგა მათი ემოცია? 
მართალია, ახალ რეალობაში ჯერ ბევრი პრაქტიკული და პირადი გამოცდილება არ დამიგროვებია, 
თუმცა ამ რამდენიმე დღის წინ საკმაოდ უცნაური ამბავი გადამხდა თავს. 
ორი დღის გაცნობილმა მამაკაცმა, რომელსაც აეროპორტში შევხვდი, მთხოვა, შენი ბილეთი დამითმე და ხვალ ჩემი ბილეთით გავფრინდიო. 
მართალია, ამ კაცთან ორდღიანი ნაცნობობის გარდა სხვა არაფერი მაკავშირებდა, მაინც გამიკვირდა და დღესაც გაოგნებული ვარ. 
რააა? რა ბილეთი უნდა დაგითმო?!
აეროპორტიდან უკან დავბრუნდე უცხო ქალაქში, მოვძებნო სასტუმრო და ასე შემდეგ, 
იმიტომ რომ შენ გინდა გაფრინდე დღეს და ტრაკი არ გაანძრიე გუშინ რომ ბილეთი გეყიდა? 
რა დაემართათ ადამიანებს?! 
რა დაემართა პატივისცემას?
რატომ ნიშნავს გენდერული, იგივე სოციალური თანასწორობა იმას, რომ როგორც ქალებს პატივი აღარ უნდა გვცენ. 
არ უნდა ბჟოტიალი, ფრაუ.
თქვენ ხან ასე გსურთ და ხან ისე -  ხშირად მომისმენია მამაკაცების ამგვარი შეფასება 
და ალბათ გენდერული თანასწორობის პირობებში მამაკაცების მხრიდან ბალანსის ვერდამუღამებამ გამოიწვია ბაზრის ზემოხსენებული ცვლილება.
სოციალური თანასწორობა სხვა ამბავია და პაემანზე მუცელში პეპლებით სიარული კიდევ სულ სხვა. 
შეიძლება, როგორ არ შეიძლება ემოციაც გახუნდეს და გრძნობასაც გაუვიდეს ვადა, 
მაგრამ რატომ გვიშლის ეს ხელს უბრალოდ ვცადოთ, კიდევ ერთხელ ვცადოთ და შემდეგ დავასრულოთ. 
დავასრულოთ, ოღონდ არა უსიტყვო გაქრობით და დაკარგვით, არამედ...
 ძალიან ღია და გულწრფელი ბაზარით. 
მე შენთან ყოფნა არ მაბედნიერებს, ნამდვილად კატასტროფული მოსასმენია, 
მაგრამ არის სიმართლე, რომელიც ბევრად ჯობია გაქრობას რომ მოჰყვება, იმ გულის გამაწვრილებელ ტკივილს და ფიქრებს – რატომ? 
ჩვენ გვჭირდება პასუხი შეკითხვაზე რატომ და ყველა გულწრფელი პასუხი ამ დროს არის სწორი.
როდესაც გრძნობა მთავრდება უნდა წახვიდე, როდესაც ემოცია ხუნდება მით უმეტეს, მაგრამ არ უნდა გაქრე. 
თაკო, იცი ასეთ გაქრობას ინგლისურში ეძახიან "გოუსთინგს". ანუ აჩრდილად რომ გადაიქცევი.
ეკონომიკაში ნამდვილად არაფერი გამეგება, მაგრამ ადამიანებს კარგად ვიცნობ. 
ჯერ არ დაბადებულა ადამიანი, რომელიც მარტოობისთვის გაუწირავს განგებას...
რომელიც სრულიად მარტო შეძლებს მიწიერი ყოფის ყველა ხიბლით ტკბობას 
და ფიზიკური სიამოვნების მწვერვალების მარტო დაპყრობას.
მოლოდინი იმისა, რომ ერთი ბლოგი ამ სრულიად არეულ ბაზარს დაარეგულირებს...
ზედმეტად იდეალისტური მოლოდინი იქნებოდა ჩემი მხირდან
და ამიტომ, ამგვარი იდეალისტური ამბიცია არ მაქვს. 
მე მაქვს სურვილი, მივწვდე მათ, დაკარგულ  ტიპებს, რომლებიც არ იძახიან ,,ნახვამდის“ და ისე მიდიან...
მათ ვინც ერთი ღამის შემდეგ უბრალოდ ქრება
მათ ვისაც ის ერთი ღამის პონტიც ეზარება და ფერად ფხვნილში გაჟღენთვას არჩევს, 
მას ვინც ბილეთის გადაცვლა მთხოვა, 
მას ვინც თქვა ვიბანავებ და დაგირეკავო და უბრალოდ აღარ დარეკა, 
მას ვინც უთხრა – ძალიან მიყვარხარ და შემდეგ უბრალოდ აორთქლდა, 
ყველას ვისაც ემოციის ეშინია, 
ყველას ვინც გრძნობის მნიშვნელობას ფეხებზე იკიდებს –
ცხოვრება არის როგორც კარდიოგრამა, ხან აღმართია და ხან დაღმართი, 
ხან მარტო ხარ და ხან მარტოსული, ხან შენ მიდიხარ და ხან შენგან მიდიან,
მაგრამ ამაშია სწორედ მიწიერი არსებობის აზრი 
დინამიკასა და მოძრაობაში, ძლიერ უარყოფით ან დადებით ემოციებში, სხვაგვარად ცხოვრება მართლა ინსტაგრამის წამიერი სთორია, რომელსაც არაფერი მოსდევს.
ალბათ ყველა დაკარგულის გადარჩენას ვერ მოვახერხებთ,
თუმცა თქვენ მაინც ცადეთ და დარეკეთ, ან ჯანდაბას დასინეთ.
ზღვა სად მთავრდებაო მკითხე ერთხელ ჩემმა 7 წლის შვილმა.
ჩემთვის შავი ზღვა იქ მთავრდება, სადაც აფხაზეთი იწყება.
ასეა ეს უკანასკნელი 27 წელი. 
ზუსტად ამდენი წელი გავიდა მას შემდეგ, რაც შავ ზღვას უკანასკნელად შევეხე სოხუმის ქვიშიან სანაპიროზე 
და მას შემდეგ ,,მე გადავცურავ ზღვას“ სწორედ ცნებას ჰგავს.
იმ ოცნებას, რომელმაც ბევრი წლის წინ ერთ ქართველ კაცს თურქეთამდე გადაცურვა შეაძლებინა.
ეს ისტორია რამდენიმე კვირის წინ დათო ტურაშვილთან შეხვედრაზე მოვისმინე. როდესაც დათო ლიტერატურაზე საუბრობს, ეს არასდროს არის საუბარი მხოლოდ ლიტერატურაზე. 
თავისუფლება, როგორც ადამიანის ყველაზე დიდი უფლება, ყველაზე მთავარი ოცნება
და ყველაზე მნიშვნელოვანი შეგრძნება ისე შორს არის დღეს ჩვენგან, როგორც სოხუმის შავი ზღვა.
შეკითხვას, რა უნდათ ამერიკელებს შავ ზღვაში, ყველა თავისი პერსპექტივიდან უყურებს.
პოლიტიკოსებისთვის ეს საკმარისი საფუძველია საიმისოდ, რომ შეკითხვის დამსმელის ვექტორის შესახებ მკაფიო წარმოდგენა შეიქმნან. 
ეკონომისტებისთვის, ეს ალბათ კონკრეტულ ვალუტაში გამოხატული რაოდენობრივი ნიშნულია ციფრებისა.იმ ციფრებისა, რომლებსაც ამერიკელების შავ ზღვაში ყოფნა უპირობოდ მოიტანს. 
ფილოსოფოსები შეკითხვას ფილოსოფიურად მიუდგებიან 
და მათი მსჯელობას ვერავინ ჩაწვდება ბოლომდე
ეტყობა რა კარგად ესმის ამ ფრაუს ფილოსოფია.
გეოგრაფები წარმოიდგენენ იმ რთულ და წინააღმდეგობებით სავსე გზას, რომლის გავლაც ამერიკელებს მოუწევთ შავ ზღვაში მოსახვედრად. 
მხატვრები ალბათ დიდ, თეთრ იალქნიან გემს წარმოიდგენენ, ფრიალა დროშითა და საშიში მეკობრეებით. 
ისტორიკოსებისთვის, ეს ახალი კვლევის ობიექტი იქნება….
ფრაუ, ჯობია შენთვის რაა, ის თქვა, იმიტო, რო სხვებზე არ გამოგდის. შე ფრაუ.
საერთოდ არ ვცდილობ ვიპოვო პასუხი ამ ცოტა უცნაურ შეკითხვაზე, იმიტომ რომ როგოც ყველა სხვა, მეც ჩემი პერსპექტივიდან ვუყურებ მას. 
რატომ არის შავი ზღვა ასე შორს, მიუხედავად იმ რამდენიმე ასეული კილომეტრისა, რომლებიც მასთან მაშორებს.
რატომ არის ფიქრი სოხუმზე უსაშველოდ მტკივნეული?
რატომ არ ჩანს იმედის პატარა ნაპერწკალიც კი, რომ ოდესმე ჩემს ოცნებას რეალობასთან მიახლოების პესპექტივა გაუჩნდება? 
ბაბუს და ქოქოს სახლის მასიური ქვის აივანზე ვზივარ 
და ყველაფერი ისევ ისეა როგორც 27 წლის წინ:
აივნიდან ვარდისფერ და თეთრ ყვავილებს ვხედავ, 
მარჯვნივ ბოტანიკური ბაღის ჭიშკარი ჩანს, სადაც უნიკალური ჯიშის მცენარეები, პალმები და დუმფარები ისევე ხარობენ, როგორც 27 წლის წინ. 
ჩვენს პირდაპირ ძველი კინოთეატრი ისევ მუშაობს. 
მართალია ახლა ინდური ფილმებს ნაკლებად წყალობენ, მაგრამ მე და ნინო მაინც დავდივართ ყოველ საღამოს. 
მარცხნივ თუ წავალ მუზეუმს და კიდევ რამდენიმე კვარტალს გავივლი და პირდაპირ სანაპიროს მივადგები. 
თუმცა მანამდე თეატრის შენობაა, სადაც სოხუმის თეატრალური დასი ისევ საუკეთესო სპექტაკლებს თამაშობს. 
სასტუმრო ,,აფხაზეთი“ ისევ საუკეთესო სასტუმროა სოხუმში.
ქვის მასიური დრაკონების შადრევანი ისევ დაუნანებლად აფრქვევს ულევ წყალს 
და სანაყინე ,,ამრა“-სთან მისასვლელად ისევ ზღვაში შეჭრილი ხიდის გავლა მიწევს. 
აქ ისევ საუკეთესო ნაყინია, სადაც თეთრი  ვანილის ბურთულებს მურაბის წვენს ასხამენ და გახეხილ შოკოლადს აყრიან……
მე დღეს ისევე შორს ვარ ამ ოცნებიდან, როგორც სოხუმის შავი ზღვა ჩემგან. 
რა უნდათ რუსებს შავ ზღვაში?
ეს სიტყვები მე არ დამიწერია. 
ერთი ძალიან საინტერესო და გონიერი ქალბატონი სახელად ნათია წერს რომ ყველა დაავადება სიყვარულის ნაკლებობით ჩნდება
და ყველა სნეულებას სწორედ სიყვარული კურნავს. 
ჰაჰა, ვიცი, ვინც იქნება ეს ნათია
ფანჯიკიძის პოეტი ფსიქოლოგი იქნება
ის ვინც მე კარგად მიცნობს, იფიქრებს, რომ ასეთი რამის დაწერა მეც შემეძლო.
იმ უბრალო მიზეზის გამო, რომ სწორედ ამგვარად ვფიქრობ.
მაგრამ სიტყვის ქურდობა რომ არ დამბრალდეს, მათ არ მივისაკუთრებ.
პატარა რომ ვიყავი და მაღალი სიცხე მქონდა, დედა მეხუტებოდა და ყველა წერტილს მიკოცნიდა. 
მისი ცხვირის ცივი წვერი ნაზად მეხებოდა და ზუსტად ვიცი, არ არსებობდა არც ერთი ავადმყოფობა, რომელსაც ეს რიტუალი ვერ დაამარცხებდა!
ის რომ ყველა დიდი თუ პატარა უბედურება უსიყვარულობით იწყება, ისეთივე უპირობო ჭეშმარიტებაა ჩემთვის, როგორც რაღაც სხვა უპირობო ჭეშმარიტება.
ეს მოცემულობაა, რომელსაც ვერაფერს დაუპირისპირებ
და ყოველთვის დამარცხდები, თუ საპირისპიროს მტკიცებისთვის დახარჯავ ძვირფას დროს. 
შეკითხვაზე რა გინდა რომ გქონდეს უფრო მეტი, ვიდრე გაქვს, დაუფიქრებლად ვპასუხობ: დრო და ფული. 
მეტი დრო, მეტის გაკეთების შესაძლებლობას გაძლევს
და ფული გეხმარება,  ეს მეტი უკეთესი ხარისხით გააკეთო, 
თუმცა არც დროის და არც ფულის რაოდენობას აქვს მნიშვნელობა, თუ რასაც აკეთებ, უსიყვარულოდ აკეთებ. 
ამ ერთი შეხედვით მარტივი განტოლების ამოხსნა ყოველთვის მარტივი არ არის. 
მარტივი კი არა, ზოგჯერ ისე უსაშველოდ რთულდება, ყველა მარტივ ჭეშმარიტებას თავდაყირა აყენებს. 
სიყვარული ერთია თუ ბევრი? ერთგვარი თუ სხვადასხვაგვარი? 
ფერადი თუ ერთფეროვანი? დიდია თუ პატარა? 
აქვს კი კონკრეტული ფორმა და წონა, გამოხატვის სტანდარტული მეთოდი და გრძნობადობის ერთნაირი სიმპტომები? 
აზრზე არ ვარ და არ ვაპირებ ვხარჯო დრო პასუხების ძიებაში
იმიტომ რომ ყველა ამ შეკითხვას ზუსტად იმდენი სწორი პასუხი აქვს, რამდენი ადამიანიც მათზე პასუხის გასაცემად მოიცლის. მაგრამ თუ სიყვარული, ისეთი და იმგვარი, რომელიც ჩვენთვის ამ გრძნობის გამოხატულებას წარმოადგენს, მართლაც ყველაზე მთავარია და ყველა ავადმყოფობას მისი არ არსებობა იწვევს, რა ხდება მაშინ, როდესაც არავის უყვარხარ?
ყველაფერი რაც ზემოთ წერია, ანუ ეს უპირობო ჭეშმარიტება და ასე შემდეგ, ცალმხრივადაც მოქმედებს?
თუ საკმარისია, როდესაც ,,მარტო მუშაობ“? 
როდესაც მხოლოდ გასცემს და აქეთ არაფერს იღებ, მაშინ როგორაა სადღაც ზემოთ ,,დარასლადებული“?
ფიქრი, რომ არავის უყვარხარ, ყველაზე სევდიანი ფიქრია, ყველა სევდიან ფიქრს შორის 
და ჩემი აზრით, ყველა ავადმყოფობას და უბედურებას სწორედ ეს განცდა შეიძლება იწვევდეს… 
მართალია, მეც სწორედ ამ წამს გალაკტიონის სიტყვები გამახსენდა. 
მან ალბათ ჩემზე კარგად იცოდა ყველა იმ ადამიანური და ასევე არა ადამიანური მიწიერი ტკივილების შესახებ, რომელსაც უსიყვარულობა იწვევს. 
სულიერი ტკივილიო იფიქრეთ ალბათ თქვენ და არა, მე ფიზიკურ ტკივილს ვგულისხმობ. თუ ხვდები რომ არავის უყვარხარ, ფიზიკურად გტკივა
და თუ არ გტკივა ან ფეხებზე გკიდია ე. ი. დებილი ხარ ჩემი აზრით. 
მართალია, ადამიანი მარტო მოდის და შემდეგ მარტო მიდის, მაგრამ ძლიერი სიყვარულის შედეგად მოდის 
და შემდეგ სწორედ ამ გრძნობის სხვადასხვაგვარი გამოვლინებების, ფერების, ფორმების, სიმპტომების...
და კიდევ სხვა ათასი რამის გარკვევას ანდომებს დროს 
და ისე მიდის, ან ყველაფერს ხვდება ან ვერაფერს. 
და მაინც, თუ არაფერი, თვით უკვდავებაც კი არ არსებობს უსიყვარულოდ, რა ხდება მაშინ, როდესაც არავის უყვარხარ? 
როდესაც არ არსებობს არც ერთი სხვა ადამიანი დედამიწაზე, რომლის ყველა რეალური თუ არა რეალური ოცნება...
მიწიერი თუ სულიერი განცდები, რაციონალური და არა რაციონალური სურვილი მხოლოდ შენი არსებობით მართლდება? 
ფრაუ, ნუ ბჟუტიალობ, არ უნდა გაზვიადება. ზვიადი, დაწყანარდი.
როდესაც შენ, არც არავისი ჩასუნთქვა ხარ და მით უმეტეს, არც ამოსუნთქვა. 
ალბათ ასეთ რამეზე წერდა ქალბატონი ნათია და ალბათ ამას გულისხმობდა თავის დროზე გალაკტიონიც. 
როდესაც არავის უყვარხარ შენ მართლა ჭკნები, ჭკნები როგორც ყვავილი და შენი გული იცვლის ფერს. 
ის ემსგავსება გვიანი შემოდგომის, წვიმისგან დასველებულ ფოთლებს, რომლებიც ნეშომპალად იქცევა ბოლოს.
რატომღაც გულის ჭკნობა ყოველთვის ყვითელი ფოთლების ლპობასთან ასოცირდება ჩემთვის, გვიანი შემოდგომა უსიყვარულოდ დარჩენას ჰგავს. . . 
ახლა როდესაც სულ მალე გვიანი შემოდგომა კიდევ ერთი უპირობა ჭეშმარიტება გახდება...
სხვა უპირობო ჭეშმარიტებებთან ერთად, უსიყვარულოდ დარჩენის ფიქრი თავს არ მანებებს. 
თქვენ ალბათ იფიქრეთ, რომ მინდოდა შიში დამეწერა? 
შიში ის გრძნობაა, რომელიც ახლოს არ უნდა მოუშვა.
ის სარეველას ჰგავს, განსაკუთრებული მოვლის გარეშეც რომ ადვილად მოიკიდებს ფეხს, თუ შეგამჩნია რომ გეშინია. 
კი, ფრაუ, მშიშარა კაცი დღეში 9-ჯერ კვდება.
ამიტომ არა, შიშის დაწერა არ მიფიქრია. 
როდესაც მზე კაშკაშებს უსიყვარულოდ დარჩენაზე ნაკლებად ფიქრობთ? 
როდესაც მზე კაშკაშებს, მე უსიყვარულობაზე ნაკლებად ვფიქრობ.  
ალბათ იმიტომ რომ მზე სიყვარულს ჰგავს
ის ისევე როგორც სიყვარული უსაშველოდ, ზოგჯერ სასურველზე მეტად გათბობს და შესაბამისად, არ ტოვებს სიცივის ადგილს.
ფრაუ, ნეტა შენ პუნქტუაცია გესწავლა.
უსიყვარულობა ხომ სიცივეს იწვევს. 
ჰოდა რა ხდება მაშინ, როდესაც ზამთარი მოდის და არავის უყვარხარ?
ზამთარია, სიცივეა, ვის ვუამბო ვისა
შარშან უფრო საშინელი, ცივი ქარი ქროდა.
მაგრამ მაშინ შენთან ვიყავ, სულ არ მეშინოდა, ფრაუ.
ერთმა ბიჭმა ერთ გოგოს უთხრა: უკვე ცხრა წელია მიყვარხარო. 
გოგოს გაუკვირდა, აქამდე სად იყავი, ადრე რატომ არ მითხარიო. 
აქამდე შენ ხან დაქორწინდი, ხან ვიღაც სხვა შეყვარებულები გყავდა და ჩემს დროს ველოდებოდიო. 
რამდენიმე დღის წინ ბევრი გოგო და ბევრი ბიჭი ირეოდა.
ამ ბიჭს იმ გოგოს ხელი ეჭირა.
უფრო სწორად კი არ ეჭირა, შეუმჩნევლად ეხებოდა.
მხოლოდ ერთი ხელით მის ხელს, ძალიან ნაზად ეფერებოდა. 
და თუ ამ გოგოსაც აქამდე ეგონა, რომ ის არავის უყვარს...
და თუ ყველა ცუდად ყოფნას, უბრალო სურდოს თუ 37 სიცხეს ეს შეგრძნება იწვევდა...
გამოდის რომ ამ ქვეყანაზე ყველა უბედურების მიზეზი გამოუთქმელი სიყვარულია...
(ნახეთ ფრაუ რა კარგად აგებს ლოგიკას)
და ყველა დაავადებას უბრალოდ არ თქმული სიტყვები იწვევს? 
ჯერ ერთი, ართქმული ერთად იწერება.
გამოუთქმელი სიყვარული, რომელიც თავის დროს ელოდება
და ეს დრო კიდევ ძალიან ცოტაა
და რამდენი რამ იკარგება ან შეიძლება დაიკარგოს თუ დროის სიმცირეს სათანადოდ ვერ შევაფასებთ?! 
რამდენი გამოუთქმელი გრძნობა და უთქმელი სიტყვა ტრიალებს ალბათ სადღაც ჰაერში უმიზნოდ… 
ალბათ ღამე, მაშინ როდესაც ყველას ტკბილი ან არა ტკბილი ძილით სძინავს, გამოუთქმელი სიყვარულები ხვდებიან ერთმანეთს...ჩამოსხდებიან დენის გამტარ მავთულებზე, სახლის სახურავებზე, ან ხის ტოტებზე, როგორც ჩიტები. . . 
მეც ის ფილმი გამახსენდა – ანგელოზების ქალაქი. 
მფარველი ანგელოზები, რომლებიც მიწიერი სიყვარულის ხათრით თვით უკვდავებაზე ამბობენ უარს. 
ელოდებიან დროს, დაღამებას და გათენებას, ელოდებიან კონკრეტულ მოვლენების გადალაგებას, შეცვლას ან დასრულებას 
და ამ დროს მათი გამოუთქმელობის გამო ათასი უბედურება ხდება დედამიწაზე.
ზვიადი, დაწყნარდი. არ უნდა რომანტიციზმი.
ეს ალბათ ყველაზე ოპტიმისტური ფიქრია, ყველა ოპტიმისტურ ფიქრს შორის. 
მაგრამ გვიან შემოდგომას ხელცარიელი და უიარაღო ვერ დავხვდები. 
რა ხდება მაშინ, როდესაც არავის უყვარხარ? 
გამოუთქმელი სიყვარული ალბათ ჩიტივით ზის სადმე ხის ტოტზე და უბრალოდ თავის დროს ელოდება.
ყველა უყვარს ვიღაცას, ფრაუ.
﻿სალვადორ დალი ჩემი სულიერი მეგობარი არასდროს ყოფილა. 
მისი ექსცენტრიულობა და ჩემთვის ბოლომდე ვერ გაგებული ფანტაზია, მიშლიდა ხელს. 
თუმცა, როდესაც ბარსელონას ტური დავგეგმე, პირველი ვიზეც ვიფიქრე სწორედ დალი იყო. 
ჩემს  შვილებს ბარსელონასთან მათი ოცნება აკავშირებთ.
ამიტომ ე. წ. სხვა ადგილები, რომლებიც ჩვენი კულტურული მოგზაურობის ნაწილი უნდა გამხდარიყო, მე შევთავაზე. 
არჩევანის გაკეთება მსოფლიოში ერთ-ერთ ცნობილ და შთამბეჭდავ ატრაქციონებს და სალვადორ დალის მუზეუმს შორის...
 ანგარიშით 0-ით 3 დალის სასარგებლოდ დასრულდა.
არც დაფიქრებულა არც ერთი ისე, მიპასუხეს, რომ არაფერი ესაქმებათ ატრაქციონებზე
და ერთი სული აქვთ როდის ნახავენ დალის ,,სიგიჟეებს“. 
მეწყინა თქო რომ ვთქვა არ დამიჯერებთ, ჰოდა ძალიან გამეხარდა, იმაზე მეტად, ვიდრე ამის დაწერას შევძლებ.
სპონტანურ გადაწყვეტილებებს ადვილად ვიღებ, თუმცა გარკვეული გეგმისადმი დამორჩილებაც არ არის უცხო ჩემთვის.
19 აპრილს ჩვენი გზა სიჩესიდან ფიგერსოში წავიდა.
მატარებლის ბილეთი აქვე, სიჩესში შევიძინე, ბარსელონაში – სანსზე ერთი გადაჯდომა საკმარისი იქნებოდა.
რომ ორ საათში სალვადორ დალი ისეთივე რეალური იქნებოდა, როგორც რაღაც ძალიან რეალური. 
უნდა ვაღიარო, რომ საკმაოდ კარგი უნარი მაქვს ორიენტაციის.
ადვილად ვერგები ახალ ადგილებს და ფაქტობრივად არასდროს ვიკარგები. 
სანსტის სადგურზე აღმოჩენილმა მალე ვიპოვე საჭირო ლიანდაგი და მშვიდად განვეწყვე ათწუთიანი ლოდინისთვის.
უცებ რაღაცის გასწვრივ ჩემთვის უცნობმა სიტყვავ დაიყო მორბენალი სტრიქონის მსგავსად მოძრაობა.
ეს რას ნიშნავს-მეთქი, ვკითხე იქვე ჩემსავით მოლოდინში მყოფ წყვილს. 
დაგვიანებასო მიპასუხეს ღიმილით.
და რადგან საგანგაშო მატარებლის დაგვიანებაში არაფერია, მეც დემორადო მოცემულობად მივიღე. 
რამდენიმე წამში უცებ ხალხის მასამ მოძრაობა დაიწყო. 
ჩემი მალტაში ნასწავლი ინგლისურის წყალობით მე აქ ნამდვილი შექსპირი ვარ საშუალო სტატისტიკურ ესპანელებთან შედარებით.
ესპანელები უაღრესად სტუმართმოყვარენი კი არიან, მაგრამ მხოლოდ ესპანურად გპასუხობენ. 
ვიღაც დალოცვილმა ქალმა მითხრა, ვე ოლლ ჰევ თუ გოუ….
ვაი ანდ ვეარ ჰევ ვე გოუთქო და აი მაგდენი არ ვიციო. 
მოკლედ ისე მოხდა, რომ იმ წამს გადაწყვეტილა ფიგეროსში მიმავალი მატარებლის ლიანდაგის ცვლილება 
და მე-13 ლიანდაგიდან ყველანი მე-10-კენ წავედით.
ასეთ დროს მე ვღელავ, სწორედ ამიტომ უჩვეულოდ სწრაფად ვიწყე სვლა 
და ვაგონის ფაქტობრივად დაკეტილი კარი, ფეხით გავაღე. 
თქვენ გიმგზავრიათ მატარებლით ფეხზე მდგომს? 
მე არა. აქ კი იმაზე მეტი ხალხი იდგა ფეხზე, ვიდრე იჯდა სკამზე.
ორი საათი უნდა ვიდგეთ??? შემომჩივლეს ბავშვებმა.
სხვა გზა არ არის მეთქი ვუთხარი და ბედს შევეგუე…..
კი, ბორჯომში რო მივდიოდით მე და დათო, ვიდექით და მე იმის მეშინოდა, 5 საათი არ მომიწიოს-მეთქი.
ფრაუ, ამდენი მრავალწერტილი რა ამბავია.
ვაგონი სავსე იყო, იმაზე სავსე და გადატენილი, ვიდრე თქვენ ოდესმე გინახავთ. 
ჩემს გვერდზე ჭაღარა თმიანი ქალი იდგა ქალიშვილთან ერთად. 
ასეთი ქალები თბილისშიც მინახავს, აი განზრახ რომ არ იღებავენ თმას 
და შავ ტყავზე ასხმულ, ბევრ ვერცხლის სამკაულს რომ ატარებენ. 
დრო და დრო მიყურებდა და მიღიმოდა. 
ქალიშვილი დედას სულ არ ჰგავდა.
ბევრად მაღალი იყო და ცოტა ხორციანი, გადატკეცილი ოდნავ მუქი ფერის კანით და ბუთქუნდა ტუჩებით. 
ჩვენს ,,ქვემოთ“ იღბლიანი წყვილები ისხდნენ.
მათ გაუმართლა, ამ ვაგონში ჯდომა დღეს ნამდვილი გამართლება იყო! 
გაბურძნული წვერებიანი ბიჭის ხშირი წარბებიდან საოცარი ფერის თვალების ჩანდა. 
მის მკლავზე გოგოს ეძინა, გემრიელად და უშფოთველად, მხოლოდ დრო და დრო ახამხამებდა წამწამებს. 
ბიჭი ხელზე ნელა ეალერსებოდა, ბოლოს ფანჯარას მიადო თავი და მასაც ჩაიძინა.
მათ წინ საკმაოდ უცნაური მეორე წყვილი ზეიმობდა გამართლებას. 
ქალს ტატუთი მოხატული ხელი და საკმაოდ უხეში კეხიანი ცხვირი უფუჭებდა გარეგნობას.
მამაკაცი ერთიანად გათეთრებულიყო.
თუმცა შავი მზის სათვალე, შავი პულოვერი და საუბრის თავდაჯერებული მანერა, საფუძვლიან ეჭვს აჩენდა, იმისას, რომ...
თეთრი თმა, არის მხოლოდ თეთრი თმა და ამ კაცს სიბერემდე ჯერ კიდევ ბევრი აკლია. 
ერთი შენი პუნქტუაციის მასწავლებელი და შენი ასე და ისე.
ჩემგან მოშორებით სათვალიანი მამაკაცი იდგა. 
მთელი გზა შვილი ჰყავდა მიხუტებული, რომელსაც ასე ფეხზე დამდგარს ეძინა მამის მკერდზე. 
ჩემგან მარცხნივ, პირდაპირ ვაგონის იატაკზე ქალი განთავსდა და გამალებით თამაშობდა ტელეფონის დებილურ თამაშებს. 
ასე სამიოდე წლის შვილი უშედეგოდ სთხოვდა ყურადღების მიქცევას. 
იქვე ორი ასე 13-15 წლის გოგო იჯდა. 
ორივეს ღია ფერის ჯინსები და თეთრი ფერის პერანგები ეცვათ.
თავს ასევე თეთრი ფერის მთლად ბურკები არა, მაგრამ წლების შემდეგ ბურკად რომ გადაიქცევა ისეთი თავშლები ემოსათ. 
თავსაფარს აქვს თვისება გამოკვეთოს და კიდევ უფრო კარგად დაგანახოს სახის ნაკვთები. 
ორივე გოგონას განსხვავებული, მაგრამ თავისებურად ლამაზი და ინდივიდუალური სახის ნაკვთები ამშვენებდა: 
კაკლებივით თვალები, მსხვილი ტუჩები, ლამაზი ცხვირი. 
მთელი გზა ენა არ გაუჩერებიათ, გაუთავებლად საუბრობდნენ და კისკისებდნენ.
 შიგადაშიგ კი იმ ხუჭუჭა თმიანი ბიჭისკენ აპარებდნენ თვალს მათ თავზე რომ იდგა.
ბიჭი ვაგონის რკინის მოაჯირს ჩაბღაუჭებული აქეთ-იქით ქანაობდა. 
გოგოების ყურადღებით განებივრებულს თვალები უციმციმებდა და სახეზე მაცდური ღიმილი დასთამაშებდა.
კარებთან ახლოს ტაილანდელი ტურისტები განთავსებულიყვნენ. 
თითქოს მათვის სკამის გარეშე მგზავრობა ჩვეულებრივი ამბავი იყო. 
მხიარულად ატარებდნენ დროს და მეც რომ გამიკვირდება იმდენ სელფებს იღებდნენ.
ფაქტობრივად ყველა მგზავრი შევისწავლე და უცებ უკან გავიხედე. 
ამ საყოველთაო ქაოსში და მგზავრების მონოტონურ გუგუნში მთელი გზა თურმე დაბალი და მსუქანი ქანი მედგა უკან. 
მოტკეცილი ჯინსები და ნაცრისფერი სვიტრი ეცვა, რომელიც უსაშველოდ გადაწელილიყო მის უსაშველო ძუძუებზე. 
ჯერ სულ არ მოიტანენ და მერე მოიტანენ რაღაცა უსაშველოს.
თვალებზე ჩაცმულობისთვის სრულიად არაადეკვატურად იასამნისფერი ჩრდილები ესვა, მშვიდი სახით იდგა და ყაისნაღით ქსოვდა. 
ერთ-ერთ გაჩერებაზე, მართალია ცოტა ხნით, მაგრამ სიტუაციის კიდევ უფრო დასამძიმებლად სავსებით საკმარისი რომ აღმოჩნდა იმდენი ხნით...
ჩემთვის გაუგებარ ენაზე მოლაპარაკე ახალგაზრდა ბიჭები ამოვიდნენ. 
თმები ყველას ე. წ. ჟელეთი უცნაურად ჰქონდათ აშვერილ წაშვერილი, ხმამაღლა საუბრობდნენ, იცინოდნენ… 
მათ დანახვაზე ყველა მგზავრმა ხელჩანთას იმაზე მაგრად მოჰკიდა ხელი, ვიდრე იქამდე.
და უჩვეულო დაძაბულობა იქამდე გაგრძელდა, სანამ უზრდელმა თინეიჯერებმა ჩვენი ვაგონი არ დატოვეს. 
სადღაც ჟირონასკენ, როდესაც ფეხზე დგომის საათნახევარი უკან მოვიტოვეთ, მგზავებმა ნელა-ნელა ჩასვლა დაიწყეს
და დღეს პირველად დავაფასე მატარებლის ვაგონის სკამი. 
ეს ყოფილა ფუფუნებათა შორის ყველაზე დიდი ფუფუნება...
როდესაც მგზავრობის დროს შეგიძლია პატიოსნად ნაყიდი დასაჯდომი ბილეთი ფაქტობრივად გამოიყენო.
ფიგერსოში ზუსტად ორ საათში ჩავედით
და იქიდან გამომდინარე, რომ ვაგონში დარჩენილი ყველა მგზავრი სწორედ დალის მუზეუმისკენ დაიძრა, ჩვენც საერთო მასას გავყევით.
რატომ ადევს ამ ქალს თავზე პური?
რატომ აქვს სანათს ჩონჩხის ფორმა?
რატომ ღვენთავს სანთელი ქალის სახეზე?
რატომ დგას საწოლი გველეშაპის ფეხებზე?
რატომ უნდა გავიხედოთ აქლემის ერთი ადგილიდან?
რატომ არის ეს ვიტრაჟი ესპადრელებით მორთული?
რა საერთო აქვთ აბრაამ ლინკოლნსა და ქალის უკანალს?
კიდევ მილიონი სხვა შეკითხვა, რომელზე პასუხი მე ნამდვილად არ ვიცი.
მე არ ვიცი და ალბათ ვერც ვერასოდეს გავიგებ რა ხდებოდა სალვადორ დალის თავში
რას ხედავდა ის ან საიდან ხედავდა ასე, მაგრამ ის რაც დღეის შემდეგ ზუსტად ვიცი, არის ის, რომ...
ყოველთვის როდესაც ბარსელონაში ჩამოვალ, ან თუ კი ოდესმე კიდევ ჩამოვალ...
ყოველთვის, ფეხზე, მათ შორის ცალ ფეხზეც დამდგარი ჩამოვალ ფიგეროსში...
ეს მართლა სიგიჟე, აბსოლუტური აბსურდი და წარმოუდგენელი სანახაობა კიდევ უნდა ვნახო. 
ალბათ ბევრი დღე უნდა გავიდეს, რომ დალის შემოქმედება ჩემში დალაგდეს. 
ალბათ დღეიდან ბევრს წავიკითხავ მასზე. 
ვფიქრობ, ის ჩემი სულიერი მეგობარი არც დღეის შემდეგ გახდება.
თუმცა უსაშველოდ მადლობელი ვარ განგების...
დღევანდელი დღის, ამ შთაბეჭდილების, ამ სრულიად აუხსნელი და გადმოცემას რომ ვერ შევძლებ ისეთი ემოციის გამო. 
საუბარს აზრი არ აქვს, დამიჯერეთ, სიტყვაზე და ფოტოებზე უნდა მენდოთ!
დალის შემდეგ მე სულის მოთქმა მჭირდებოდა. 
ფიგეროსში სულის მოთქმა ადვილია. 
ყველა პატარა ქუჩა საბოლოოდ მთავარ მოედანთან ჩადის, სადაც ბევრი ხალხი ირევა.
ხან შავმაისურიანი ახალგაზრდები ცეკვავენ, ხან ყურსასმენიანთა ფლეშ-მობი ეწყობა. 
ესპანელები მარტივი, ლაღი და ცოტა ჭკუა მხიარული ხალხია. 
მათ თუ არ აყევი, ვერასდროს გაიგებ, რატომ უყვარს მთელ თუ არა ნახევარ მსოფლიოს სიგიჟემდე კატალონია.
ბარსელონა, დღე მესამე, სალვადორ დალი.
გრძელი სიტყვა ყოველთვის მოკლედ არ ან ვერ ითქმის. 
ეს ამბავი მე ყველაზე კარგად მომეხსენება, ვინაიდან ხშირად მსაყვედურობენ უსაშველოდ გრძელი და ვრცელი ბლოგების გამო. 
ჩემმა ერთ-ერთმა მამრობითი სქესის კოლეგამ...
რომელიც მანამდე სულაც არ მანებივრებდა მკითხველის ყურადღებით, საქმიან შეკითხვაზე მეორე კოლეგას უპასუხა: 
მაცალე რა, ლიკას ახალ ბლოგს ვკითხულობო. 
გაოცებისგან ვირტუალური ტაში შემოვკარი, თუმცა ტაშის მიზეზი კიდევ წინ მქონდა. 
იმ ბლოგმა ყველა სხვა ბლოგის რეიტინგსა და მიღწევას გადააჭარბა.არნახული წვდომა, გაზიარება, ნახვა, კომენტარი, მოწონება, კრიტიკა მოიპოვა.
და რაც მთავარია ასობით არა, ათასობით მამაკაცი ფრაუ ცვაითი ,,დაინტერესდა“. 
ერთ სიტყვას არ ვაჭარბებ, ხუთი ათას ორას  სამოცდაცხრა მამაკაცის ე. წ. ფოსთენგეიჯმენტის შესახებ ინფორმაციას ინახავს ტელეფონში საგულდაგულოდ დამახსოვრებული ,,ფოტო-სქრინი“. გაინტერესებთ რა მოხდა და რატომ მოხდა?  ბლოგის სათაურში სიტყვამ ,,სექსი“ გაიჟღერა. 
ასეთ ე. წ. მარკეტინგულ ხრიკებს თუ გათვლებს არასდროს მივმართავ. 
ჯერ ერთი არაფერი ვიცი მარკეტინგის შესახებ.
და მერე, ბლოგის თემას და შინაარს ვინმე კი არ მიკვეთავს, მე თავად ვარჩევ საკითხს, რომელიც მაწუხებს, მაინტერესებს...
საკითხი, რომელზეც უბრალოდ მინდა რაღაც ხმამაღლა ვთქვა! 
წერის დროს, ადგილს და საერთოდ ყველაფერს მე თავად ვარჩევ, მე ვქმნი ე.წ. კონტენტს.
შესაბამისად, ეს კონტენტიც მხოლოდ მისია, ვისაც აინტერესებს.
სწორედ ასე ნელ-ნელა ნაბიჯ-ნაბიჯ მარკეტინგული გათვლების, ბრენდინგის, მედია ფლენენგისა, კონტენტ ქრიეშენისა და სეგმენტაცია-პოზიციონირების გარეშე შეიქმნა გვერდი ფრაუ ცვაი. 
როგორც აღმონდა, არაფერი საამაყო არ მაქვს.
და თუ მინდა ჩემი, უფრო სწორად ფრაუ ცვაის ხმა მართლა ხმამაღლა ისმოდეს...
აუცილებლად უნდა გავითვალისწინო ზემოთ ხსენებული ყველა უცხო სიტყვის შინაარსობრივი დატვირთვა. 
ასევე აღმოჩნდა (ვითომ აქამდე არ ვიცოდი), რომ სექსი ,,ყველას“ აინტერესებს, მათ შორის მათაც, ვისთვისაც სექსი, როგორც სიტყვა – ცუდი სიტყვაა.
ხოლო სექსი, როგორც აქტი – გარყვნილი ქმედება, რომელსაც საყვარელ ადამიანს არასდროს ,,აკადრებს“.
ბლოგმა სახელად ,,სად არის სექსი ჩვენს ქალაქში“ ქება-მოწონებასთან ერთად დიდი კრიტიკა დაიმსახურა. 
კრიტიკის მიზეზი სხვადასხვაგვარი იყო, მათ შორის ისეთიც, საფუძვლიან ეჭვს რომ გაგიჩენს:
– შენი ბლოგი ან საერთოდ არ წაუკითხავს, ან ისე წაუკითხავს ვერც ერთი სიტყვა და მით უმეტეს მათი აზრი ვერ გაუგია. 
წაკითხულის შინაარსის აღქმის მხრივ ქვეყნის სტატისტიკა ფრაუ ცვაის თუ მის გარეშე სავალალო შედეგებზე გადის, თუმცა ეს სულ სხვა ამბავია. 
კრიტიკოსებმა, ბრალი იმაშიც დამდეს, რომ ამდენი სოციალურ-ეკონომიკური პრობლემის მიუხედავად...
მე სექს დავუთმე დრო და ვირტუალური ფურცელი, თითქოს რაიმე ახალი ვთქვი! 
სექი არაა ეგ. სექი სექმა სექს სექით სექად სექო.
არა, არაფერი ახალი არ მითქვამს….
მაგრამ ისიც უნდა ითქვას, რომ აქამდე მასების ამგვარი ინტერესი ვერ დავიმსახურე. 
დიახ, ,,სამშობლო მხოლოდ ერთია“ რომ დავწერე არავინ მომაქცია ყურადღება.
არც მაშინ, როდესაც ჰაერის დაბინძურების საწინააღმდეგო აქცია დავაანონსე.
ახლა კი ე. წ. ნოთიფიქეიშენების წაკითხვა-ანალიზს ვერ ვასწრებდი.
ზოგ კომენტარს ბლოგზე მეტი ლაიქი ჰქონდა, ზოგი კომენტარი კი ბლოგზე ვრცელი იყო. 
შეგიძლიათ მეკამათოთ და ჩემი კრიტიკა განაგრძოთ.
თუმცა ჯიუტი ფაქტი ფაქტად დარჩება.
სექსი აღმოჩნდა ის თემა, რომელზეც ყველას ყველაზე მეტი ჰქონდა სათქმელი, უფრო სწორად ამოსათქმელი. 
სექსი აღმოჩნა სამშობლოზე მეტი და სუფთა ჰაერზე მნიშვნელოვანი.  
თუმცა აქ მთავარი ბლოგი კი არა, მისი სათაურია. 
ინტრიგა, რომელიც სათაურის წაკითხვამ წარმოშვა და ჩემთვის სრულიად გაუმართლებელი მოლოდინი იმისა...
რის გამოც ხუთი ათას ორას  სამოცდაცხრა მამაკაცმა ამ სათაურს ,,დააკლიკა“.
რაც შეეხება ჩემს კოლეგას, ისიც მხოლოდ სათაურით შემოიფარგლა როგორც ჩანს. 
გულდაწყვეტილმა მომწერა, რამდენი გიწერია, ბოლომდე ვერ ჩავედიო. 
ეს ქალებს გიყვართ დეტალები და ნიუანსები, ჩაკირკიტება და ჩაღრმავება, ჩვენ კიდევ ექშენი გვჭირდებაო. . .
ექშენი ქალებს რომ გვჭირდება ეგეთი უნდა თქო ვიფიქრე მე და ამ დროს მივხვდი:
ჩვენ გვჭირდება განგრძობადი ექშენი, ხოლო მათ იმგვარი, სულ სამ სიტყვაში რომ ეტევა.
დიახ, სწორედ ასეა! იმ სამმა სიტყვამ გამოიწვია ექშენი, ის სამი სიტყვა აღმოჩნდა საკმარისი აჟიტირებისა და არნახული აქტივობისთვის!  
,,სად არის სექსი?“ სწორედ ამ შეკითხვას გამოეკიდა ათასობით მკითხველი.
მათ შორის ის ხუთი ათას ორას  სამოცდაცხრა მამაკაცი...
მამაკაცი, რომელსაც მართალია, ექშენი კი სჭირდება, მაგრამ უნდა ვაპატიოთ, ბევრს და ვრცლად ვერ წაიკითხავს...
მარტივად და მოკლედ უნდა ვუთხრა სად არის სექსი. . .
ბლოგის გარშემო ატეხილი ამბავი, მძიმე დაავადების რემისიას ჰგავდა. 
დროებითი გამონათება, რომელსაც ხშირად ვერც ექიმები ხსნიან და არც სამედიცინო ლიტერატურაშია საკმარისი ინფორმაცია.
რემისიამ სულ რამდენიმე დღეში გაიარა, ინტერესი ფრაუ ცვაის მიმართ გაქრა. 
აშკარაა, რომ მოლოდინი ვერ გავამართლე.
ა მამაკაცების ყურადღების თავიდან დამსახურებას მხოლოდ მაშინ შევძლებ, თუ ინტრიგით სავსე სათაურს, მოკლედ და ლაკონურად ვუპასუხებ:
იქ სადაც თქვენ სექსით კავდებით  ან დაკავდებით კაცებო!
შეხედე შენ ფრაუს!
ბევრი ვეცადე და ორ გვერდზე ნაკლები მაინც არ გამომივიდა მოკლედ სათქმელი გრძელი სიტყვა.
გალერია თბილისის შესასვლელთან რამდენიმე დღის წინ გული დაამონტაჟეს.
როდესაც გულის ერთ მხარეს დგები – მისი ის ერთი მხარე ანათებს.
თუ მეორე მხარეს სხვა ადამიანი დგას, ის მეორე მხარეც ნათდება და გამოდის რომ მთელი გული ანათებს.
მიხვდებოდით ალბათ, რომ გულს ტყუილ უბრალოდ არსად და არ არავინ დადგამდა.
და ეს ერთი კვირის წინანდელი სიახლე, ხვალ რომ დგება იმ დღესასწაულს  ანუ ვალენტინობას უკავშირდება. 
ვიცი, რომ საზოგადოების იმ ნაწილისთვის, რომელიც თავს სხვაზე უფრო მეტად ინტელექტუალად მიიჩნევს, ვალენტინობა, როგორც დღესასწაული, ქილიკის ობიექტია.
იმიტომ რომ მაღალი ინტელექტით დაჯილდოვებულებს...
ჯერ ერთი არ სჭირდებათ რაიმე განსაკუთრებული დღე წელიწადში, რომ ერთმანეთს სიყვარულში გამოუტყდნენ
და მეორეც, უსაშველოდ ეგოიმებათ წითელი ფერის გულებზე ამხელა აქცენტი.
ოჰ, ფრაუს არ მოსწონს.
გალერიასთან რომ გული დგას, ის წითელი არ არის და არც წითლად ანათებს. 
გუშინ მეგობართან ერთად ე.წ. სპრიტერით ჩავიარე.
ჩვენი ყურადღება იმ ადამიანებმა მიიქციეს, რომლებიც ხან ნახევრად და ხან მთლიანად განათებულ გულში ფოტოებს იღებდნენ. 
რა წესია ახლა ეს, თქვა ჩემმა მეგობარმა.
თითქოს ის არ მეყოფა რომ შეყვარებული არ მყავს.
ახლა იმასაც კი არ ვიმსახურებ, რომ მთლიანად განათებულ გულში გადავიღო ფოტოო. 
ფოტოს გადაღების განზრახვა არ გვქონია.
ორ დღიანი სამუშაო შეხვედრიდან სახლებში დავბრუნდით.
მე კი მისი თხოვნით დღევანდელი დღის სამუშაო საათების ნაწილს იმ ადამიანებს ვუთმობ, ვისი გულიც მხოლოდ ნაწილობრივ ანთია.
ის რომ სიყვარულის საერთაშორისოდ აღიარებული დღესასწაულის აღსანიშნავად დამონტაჟებული გული შესაძლოა რაიმე უსიამოვნო ელემენტებს შეიცავს...
 ამაზე მე მართალი გითხარათ არ დავფიქრებულვარ. მიუხედავად იმისა, რომ საკუთარი სტატუსი კარგად მახსოვს, საზოგადოების იმ ნაწილს მივეკუთვნები, ვინც თვლის, რომ ცხოვრებაში სიყვარული მთავარია. 
ვიცი, რომ ამ ფრაზას ფაქტობრივად კოპი-ფეისთით ყველა ბლოგში ვტენი, მაგრამ არ მეშინია თქვენი, ანუ ჩემი მკითხველების და არც იმ სხვა ტიპების ქილიკის, რომელთაც სიყვარულის დღე როგროც ასეთი და შეიძლება თავად სიყვარულიც კი ცოტა ეგოიმებათ. 
სიყვარულის გამოხატვის ფორმებთან დაკავშირებით, თუ ჩემი აზრი გაინტერესებთ, ბუნებრივია არავის ფანტაზიას ვზღუდავ, ჩემთვის ინდივიდუალურად კი მაშტაბური და მასობრივი ღონისძიებების წინააღმდეგი ვარ. 
რაგბის თამაშის სანახავად რომ მივდივარ, ტაბლოზე მხოლოდ ანგარიში მაინტერესებს და არავითარ შემთხვევაში არ მსურს იქ თავად გამოვჩნდე – მუხლზე დაჩოქილ, ბეჭედ-გამოშვერილ თუნდაც უსაშველოდ მიმზიდველ ახალგაზრდა ან აწ უკვე ძველ-გაზრდა მამაკაცთან ერთად.  
ამით იმის თქმა მინდა, რომ ჩემთვის სიყვარული ის გრძნობაა...
რომელსაც ნაქურდალი ცხენის მსგავსად სწორედაც რომ მალვა და მალვაზე მეტად გაფრთხილება უნდა.
მაგრამ მისი არსებობის გარეშე, რომ დედამიწაზე არსებობა სრულიად აუტანელი იქნებოდა, ამაში დარწმუნებული ვარ. 
ალბათ სწორედ ამიტომ არის, რომ სიყვარულის გამოხატვის საშულებების...
 მათ შორის ჩემისთვის მიუღებელი, თუ ჩემთვის არ მოსაწონი საშუალებების მიმართაც კი...
 მეტად შემწყნარებლური და ნაკლებად პრეტენზიული ვარ. 
არც წითელი ფერის გულები მაღიზიანებს და არც ის ადამიანები მეგოიმება, რომლებიც ამ დღისთვის საგულდაგულოდ არჩევენ საჩუქრებს. 
ის რომ რაღაც მე არ გამიკეთებია, სხვისი ქცევის საზომი არ არის, მით უმეტეს, თუ ეს ქცევა სიყვარულის გამოხატვას უკავშირდება. ბევრი იფიქრებს, რომ გაუთავებელი სოციალურ-ეკონომიკური, თუ პოლიტიკური პრობლემების ფონზე, რა დროს სიყვარულზე წერაა, მაგრამ ჩემი მოკრძალებული და უსაშველოდ სუბიექტური მოსაზრებით, ყველა პატარა თუ დიდი ტრაგედიის საწინდარი, საბოლოო ჯამში უსიყვარულობაა. ვალენტინობას და ნახევრად ანთებულ გულს ძალიან რომ არ დავშორდე, ამ თემას აღარ განვავრცობ.
პატარა მაგალითის სახით ისიც მეყოფა თბილისი ვახსენო.
ის ნამდვილად იქნებოდა დღეს სიყვარულით სავსე ქალაქი და ეს სლოგანი თქვენ, ისევე როგორც მე, უსაშველოდ ხელოვნურად და ფარისევლურად არ მოგვეჩვენებოდა...
მის განვითარებას, ქალაქ თბილისის მერია და თითოეული ჩვენთანაგანი სიყვარულით რომ მოკიდებოდა. . .
ის რომ წელს მხოლოდ ნახევარი გულის ანთებას ვეყოფი, ვფიქრობ სევდიანია, მაგრამ ამავე დროს რეალური. 
ეს სიმართლეა, რასაც გალერია თბილისის წინ დამონტაჟებული გული კიდევ ერთხელ გვიდასტურებს. 
თუ შენ მარტო ხარ და შენი გული არავის ეკუთვნის, ან მხოლოდ ცალმხრივად ეკუთვნის, მთლიანად ვერ განათდები.
ფრაუ, დაწყნარდი, რაც არ იცი, გაჩერდი.
ხოლო ვინც ამბობს, რომ სიყვარული არ სჭირდება, ჩემი აზრით ის იტყუება. 
სიყვარული ჩვენ ყველას გვჭირდება. 
ეს ისეთივე საჭიროებაა, როგორც მაგალითად კვება, გათბობა ან გაგრილება...
როგორც ინტელექტუალური განვითარება ან ფიზიკური აქტივობა.
ერთია, ჩამოთვლილთაგან განსხვავებით, ამ შემთხვევაში მხოლოდ ჩვენი აქტივობა არ კმარა. 
ვაღიარებ, ბოლო რამდენიმეა აბზაცი ამაზე ვფიქრობ, ვუპასუხო შეკითხვას ,,აბა რა ვქნა, როგორ მოვიქცე?“
თუ ჩემგან რეცეპტს ელოდით, იმედის გაცრუებისთვის ბოდიშს ვიხდი.
 თუ ფიქრობთ, რომ ისედაც ბევრი ,,ბრძნული“ რჩევა გაქვთ მიღებული...
და დამატებით კიდევ ვიღაც ფრაუ ცვაიმ ახალი რა უნდა გითხრათ, ესეც არ იქნება რეალობას მოწყვეტილი ჭეშმარიტება, ახალს ალბათ მართლა ვერაფერს გეტყვით. 
თუმცა მგონია, თუ სიყვარულის საჭიროება, სიყვარულის სურვილი გამოძრავებთ...
მას ადრე თუ გვიან, ვალენტინობას, თუ რომელიმე, არა წითელი გულებით მომსუყებულ ჩვეულებრივ დღეს, აუცილებლად მიაკვლევთ. 
არც ამ კითხვაზე მაქვს პასუხი – როდის?
მე არ ვიცი, ვინ როდის, სად და რა ვითარებაში აღმოაჩენს სიყვარულს
და ვფიქრობ სწორედ ეს უცოდინრობა სძენს, ან უნდა სძენდეს ჩვენ ყოველდღიურობას განსაკუთრებულ ხიბლს. 
ახლა როდესაც ამაზე ვწერ, ბუნებრივია პირველი ვიზეც ვფიქრობ თავად ვარ. 
ყოველ დღე, რომელიც ძირითადად ერთფეროვანი, ერთი და იგივე ქმედებების ნაკრებს წარმოადგენს, მე ნამდვილად არ გამოვხატავ მზაობას სიყვარულისთვის. 
პირიქით, გარკვეულ წილად, მე თავად ვარ მიზეზი იმისა, რომ ვერც სიყვარული ვიპოვო და მით უმეტეს ვერც ის, ვინც ამ სიყვარულს გამომიხატავს. 
სამსახურიდან გამოსულს, ძირითადად, მოღრუბლული და ხშირ შემთხვევაში ცივი საღამო მხდება...
მეც უსაშველოდ სწრაფი ნაბიჯით მივიწევ წინ.
და ერთი სული მაქვს ბინას რომ ვეძახით იმ კვადრატულ მეტრებში განთავსებულ დივანზე როდის აღმოვჩნდები პულტით ხელში.
ასეთი დღეები ისეთი სისწრაფით ცვლიან ერთმანეთს, არც იმის დრო გვრჩება თითქოს, მათ სხვაგვარად შევსებაზე ვიფიქროთ. 
კი არსებობს მოულოდნელობაც, არა მხოლოდ კინოში, არამედ ცხოვრებაშიც.
მაგრამ ვფიქრობ, ამ მოულოდნელობასაც ჩვენი მზაობა განაპირობებს და იწვევს. 
არაფერი არ ხდება მაშინ, როდესაც ჩვენ არაფრის მოლოდინში ვხარჯავთ დღეებს.
ან რაღაც ისეთის ოცნებაში ვიკარგებით და ვიხლართებით, რომლის ჯერ ერთი თავად არ გვჯერა.
და მერე, არც არაფერს ვაკეთებ მისი რეალობად ქცევისთვის. 
ინიციატივა, ცუდი და გარყვნილი სიტყვა არ არის და არც საკუთარი თავის სხვისთვის მოხვევას ნიშნავს. 
ინიციატივა კეთილგანწყობის, სიმპათიის, ინტერესის საჯარო დემონსტრირებაა, რომელსაც შეიძლება ერთი ან თუნდაც რამდენიმე ადრესატი ჰყავდეს.
 ის მზაობის გამოხატულება და მოულოდნელობის პროვოცირებაა.
რაც მთავარია ის არავითარ შემთხვევაში არ ნიშნავს ვალდებულებების წარმოშობას არც სხვისთვის და არც საკუთარი თავისთვის.
ადამიანები, სიყვარულის საჭიროებას ნაკლები შიშით და მეტი სიამოვნებით რომ ეკიდებოდნენ, უბრალოდ არ დახარჯავდნენ ერთფეროვან დღეებს მის გარეშე.
სიყვარული საჭიროებაა, რომელსაც ინიციატივაში გამოხატული  თქვენი მზაობა სჭირდება. 
ძალიან რთულად კი ჟღერს ერთი შეხედვით და არც განხორციელების პერსპექტივა გამოიყურება მარტივად.
თუმცა ვფიქრობ, თავმდაბლობის გარეშე შემიძლია იმის თქმა, რომ სწორედ რეცეპტის ტოლფასი რჩევა გამომივიდა.
ამას პირველ რიგში თავად გავითვალისწინებ. 
სამსახურიდან გაჩერებამდე ნელი ნაბიჯით წავალთ და თავს არავითარ შემთხვევაში არ ჩავრგავ პალტოს საყელოში.
თუ გზად უსაშველოდ მიმზიდველი ან ასატანად სიმპათიური არავინ შემხვდება, ჩავთვლი, რომ ეს დღეს არ უნდა მომხდარიყო.
სისულელეები არ უნდა, ფრაუ.
თუმცა მოულოდნელობის პროვოცირებას კიდევ არაერთხელ ბუნებრივია სხვა უფრო მრავალფეროვანი საშუალებებით კიდევ შევეცდები.
ნახევრად განათებულ გულში ფოტოს აუცილებლად გადავიღებ.
თან ისე, რომ ჩამქრალი მეორე ნახევარი რაც შეიძლება კარგად გამოჩნდეს. 
ის იმიტომ კი არ არის ჩამქრალი, რომ მე მარტო ვარ.
ის არ ანთია, იმიტომ რომ მე ჩემსავე პროვოცირებულ მოულოდნელობას ველოდები.